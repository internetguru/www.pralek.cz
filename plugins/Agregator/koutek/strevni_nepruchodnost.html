<?xml version="1.0" encoding="utf-8"?>
<body data-og-type="article" data-og-image="/files/preview/koutek/strevni_nepruchodnost/main.jpg" class="docinfo linklist" xml:lang="cs" ns="https://www.pralek.cz">
  <h author="Jaroslav Pavelka" authorid="jaroslav_pavelka" id="strevni_nepruchodnost" short="Střevní neprůchodnost" ctime="2013-02-16" mtime="2013-02-16">Střevní neprůchodnost bývá komplikací jiné choroby</h>
  <desc kw="bolest, břicho, cévy, látková výměna, mikroorganizmy, nádory, orgány, strava-zažívání, žaludek, zhoubné, nejčtenější">Střevní neprůchodnost (laicky zauzlení střev) je stav, při kterém dochází k zástavě posunu střevního obsahu v trávicím traktu. Nemocný velmi nepříjemně vnímá nadýmání, zástavu odchodu větrů a stolice a později i zvrací.</desc>
  <p>Omezení nebo zástava střevní pasáže (průchodnosti střeva) bývá jednou z příčin bolestí břicha. Jedná se o závažné onemocnění zvané <em>ileus</em>. Rozvinutý <em>ileus</em> se řadí mezi náhlé příhody břišní a téměř vždy je k záchraně života nutné operační řešení.</p>
  <section>
    <h id="jak_se_rozpozna_vyvijejici_se_ileus">Jak se rozpozná vyvíjející se ileus</h>
    <desc>n/a</desc>
    <p>Zpočátku má pacient pocit plnosti v břiše a <a href="tlak_zaludku">žaludeční nevolnost</a>. Vnímá ztížený nebo žádný odchod plynů (laicky zaražené větry) a většinou nemůže na stolici. Celé břicho je nafouklé a začíná být bolestivé. Tento stav se označuje jako <strong>počínající ileus</strong> <em>(subileus)</em>.</p>
    <p class="important">Stav označovaný jako „počínající ileus“ může být projevem pouhé <a href="funkcni_poruchy_traveni">funkční poruchy trávení</a>. Překážka ve střevě způsobená nevhodnou potravou se může uvolnit a potíže samovolně ustoupí.</p>
    <p>Má-li však střevo skutečnou překážku, pak je <em>subileus</em> jen začátkem potíží, které se časem vystupňují v <strong>úplný střevní uzávěr</strong> <em>(ileozní stav)</em>. Tehdy je celé břicho silně vzedmuté (nafouklé), neodcházejí větry ani stolice a pacient opakovaně zvrací.</p>
    <h id="priciny_vzniku_strevni_nepruchodnosti">Příčiny vzniku střevní neprůchodnosti</h>
    <desc>n/a</desc>
    <p>Střevní neprůchodnost <em>(ileus)</em> bývá způsobena mechanickou překážkou. Překážka se může nalézat uvnitř střeva, ve střevní stěně nebo zcela mimo střevní stěnu. Dále může být střevní neprůchodnost způsobena porušením nervového či cévního zásobení střeva. Nejčastěji však <em>ileus</em> vzniká jako komplikace jiné choroby – například bývá často bezprostřední příčinou smrti u pokročilé <a href="rakovina_tlusteho_streva_a_konecniku">rakoviny střev</a>.</p>
    <ol>
      <li><strong>Funkční ileus</strong> bývá přechodný a většinou samovolně během hodin ustoupí. V opačném případě je nutné užití patřičných léků k obnovení střevní pasáže. <em>Funkční ileus</em> je velmi obtížné odlišit od jiného typu střevní neprůchodnosti. Příznaky jsou podobné, ale časem samy ustoupí. Příčinami jeho vzniku bývají:<ul>
        <li>mozkové, hrudní a břišních operace (vždy),</li>
        <li><a href="mocove_kameny">ledvinové koliky</a> (často),</li>
        <li><a href="zlucove_kameny">žlučníkové koliky</a> (často),</li>
        <li>těžší porody (většinou),</li>
        <li>pohmoždění břicha nebo břišní stěny (někdy),</li>
        <li>některé otravy,</li>
        <li>některé poruchy látkové výměny,</li>
        <li><a href="otres_mozku">otřes mozku</a> (občas) nebo pouhé</li>
        <li><a href="stravovaci_navyky">požití nadměrného množství určitého jídla</a> (např. přejedení se sušeným nebo čerstvým avšak málo vodnatým ovocem).</li></ul></li>
      <li><strong>Mechanický ileus</strong> je způsoben zúžením, zmáčknutím nebo úplným uzávěrem střeva.<ol>
        <li><strong>Ileus vzniklý ucpáním střeva</strong> <em>(obturační ileus)</em> na rozdíl od <em>funkční zástavy</em> bez operace svévolně neustoupí. Je nejčastěji způsobený<ul>
          <li><a href="rakovina_tlusteho_streva_a_konecniku">nádorem</a> nebo větším <a href="nezhoubne_nadory">polypem</a>,</li>
          <li><a href="zlucove_kameny">žlučovým kamenem</a> <em>(biliární ileus)</em>,</li>
          <li>nestrávenou potravou (u potravy jde vždy o extrémně velké množství spolykaných suchých jadérek, zrnek, slupek, pecek, dužiny tuhých pomerančů a podobně),</li>
          <li><a href="spolknute_predmety">spolknutým cizím předmětem</a>,</li>
          <li>vsunutím jedné části střeva do následné části <em>(invaginace)</em> (vyskytuje se i v dětském a dokonce i v kojeneckém věku).</li></ul></li>
        <li><strong>Ileus vzniklý stisknutím střeva</strong> a jeho cév <em>(strangulační ileus)</em> se projevuje rychlým rozvojem příznaků s rizikem neprokrvení a tedy brzkého proděravění střevní stěny s fatálními následky. Mohou jej zapříčinit:<ul>
          <li><a href="slepak">srůsty v břišní dutině</a> jako následek předchozích operací nebo zánětů,</li>
          <li><a href="kyla">uskřinutá kýla</a> (zaškrcení střeva v kýlní brance),</li>
          <li>otočení a zaškrcení střevní kličky včetně vyživujících cév <em>(volvulus)</em> (odtud pochází laický název „zauzlení střev“ užívaný pro <em>ileus</em> obecně) nebo</li>
          <li>výše zmíněná <em>invaginace</em> (střevo ucpe i zaškrtí).</li></ul></li></ol></li>
      <li><strong>Neurogenní ileus</strong> vzniká při některých onemocněních mozku (záněty, <a href="subduralni_hematom">operace nebo úrazy</a>), míchy nebo nervů. Svalovina střeva dostává nesprávný nervový signál čímž není zabezpečen posun střevního obsahu dále.</li>
      <li><strong>Cévní ileus</strong> je nejčastěji způsoben ucpáním tepny zásobující střevo (nejčastěji <a href="srdecni_infarkt">zkornatělou cévou</a> nebo krevní sraženinou). Tím je porušeno zásobování střeva krví, střevní stěna trpí nedostatkem kyslíku a přestane se hýbat a posouvat střevní obsah dále. Nevyživená střevní stěna brzy odumře, <a href="mikroorganizmy">bakterie ze střeva</a> proniknou do volné břišní dutiny a odtud se vstřebají do krve. Záhy vzniká velmi závažný <a href="zanet">septický stav</a> se zánětem pobřišnice a bez včasného řešení končí fatálně.</li>
    </ol>
    <p>Od funkční nebo počínající střevní zástavy je nutné odlišit prostou zácpu a nadýmání po požití nevhodného jídla nebo z pouhého <a href="vodni_rezim">nedostatku tekutin</a>. Je také velmi těžké odlišit <em>funkční ileus</em> od jiného. Ošetřující lékař musí opakovaně kontrolovat stav a v pravou chvíli se rozhodnout pro operaci nebo jinou léčbu.</p>
    <h id="lecba_strevni_nepruchodnosti">Léčba střevní neprůchodnosti</h>
    <desc>n/a</desc>
    <p>Pacienta se střevní neprůchodností musí vyšetřit zkušený lékař, nejlépe chirurg. Převážná většina <em>ileozních</em> stavů je po potřebných vyšetřeních řešena operací. Někdy je vhodnější vyčkávat a podávat léky podporující činnost střeva (u funkčních a neurogenních typů).</p>
    <p>Při operaci střevní neprůchodnosti se vždy chirurg snaží odstranit překážku. Při manipulaci s nepřipraveným tlustým střevem musí být vždy alespoň dočasně založen <a href="rakovina_tlusteho_streva_a_konecniku">vývod střeva bokem <em>(kolostomie)</em></a>. Často následuje definitivní operační řešení problému s časovým odstupem několika týdnů až měsíců, kdy je možnost tlusté střevo na operaci připravit (vypláchnout a zbavit bakterií).</p>
    <h id="otazky" var="inputvar-otazky_h">n/a</h>
    <desc var="inputvar-otazky_desc">n/a</desc>
    <ol class="otazky">
      <li>Co je střevní neprůchodnost?</li>
      <li>Co je funkční ileus?</li>
      <li>Jaké příčiny mivá ileus?</li>
      <li>Jak lze rozlišit počínající ileus od pouhé funkční poruchy trávení?</li>
      <li>Proč nelze akutní neprůchodnosti tlustého střeva vyřešit jedinou operací?</li>
    </ol>
    <h var="inputvar-odkazy_h" id="odkazy">n/a</h>
    <desc var="inputvar-odkazy_desc">n/a</desc>
    <p var="linklist">Seznam odkazů není k dispozici</p>
  </section>  
</body>
