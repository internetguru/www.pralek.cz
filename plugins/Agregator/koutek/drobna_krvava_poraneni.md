
{class="docinfo linklist" xml:lang="cs" ns="https://www.pralek.cz"}

# Drobná krvavá poranění {author="Jaroslav Pavelka" authorid="jaroslav\_pavelka" id="drobna\_krvava_poraneni" short="Drobná poranění" ctime="2008-01-22" mtime="2015-11-09"}

Správné ošetření drobného poranění zkracuje dobu léčení, šetří bolest a pomáhá předcházet zánětlivým komplikacím. Rána by měla být ošetřena do 6 hodin od úrazu. {class="description" kw="poranění, ošetření rány, říznutí, krvácení, rána, zástava krvácení"}

Drobná krvavá poranění navozují dilema, zda je třeba vyhledat lékařské ošetření, nebo zda se ranka zahojí sama. Nejedná se jen o to, **zda je rána „na šití“**. Je rovněž potřeba vyčistit ránu, zkontrolovat proočkování proti tetanu a další. Pokud si pacient závažností zranění není jistý, lékařskou pomoc by měl vyhledat.

Na [klasické šití rány jehlou nemusí vůbec dojít][1]. Bolesti není třeba se bát. Dezinfekce v ráně neštípe a zákroky se provádějí šetrně v místním nebo i celkovém znecitlivění (dle závažnosti).

## Ošetřování poraněné ruky svépomocí {id="osetrovani\_poranene\_ruky_svepomoci"}

n/a {class="description"}

Nejčastějším drobným krvavým poraněním je říznutí do prstu nebo do ruky (při krájení cibule, vyřezávání nebo štípání dříví). Poraněný si může poskytnout první pomoc tak, že:

  1. poraněnou končetinu i s ránou **omyje čistou tekoucí vodou**,
  2. **ránu zakryje** nejlépe sterilním čtvercem (běžnou [součástí lékárničky][2]), obvazem nebo čistým kapesníkem, aby do ní nepronikaly [choroboplodné zárodky][3],
  3. **zvedne končetinu do výšky**, což podpoří samovolnou zástavu krvácení snížením [krevního tlaku][4] v končetině,
  4. **krytí rány přitlačuje** zdravou rukou a pokusí se uklidnit,
  5. ránu prozkoumá a **rozhodne se, zda vyhledá lékaře**.

O nutnosti vyhledání lékařského ošetření rozhoduje především velikost rány a zda je „rozšklebená“ (zda okraje zejí nebo lpí k sobě). Také je třeba zkontrolovat míru hybnosti a citlivosti (čití) prstů. Po prozkoumání může ranka začít znovu krvácet. Opětovného zastavení krvácení lze docílit výše popsaným způsobem.

Ostrý předmět (střep, hrot nože) může i při [drobném poranění kůže][5] přerušit například šlachu nebo nerv a tím způsobit omezení hybnosti prstu. To platí pro zranění prstu, zápětstí nebo předloktí či celé ruky. {class="example"}

Ošetřenou končetinu je dobré položit na břicho volně pokrčenou v lokti – nejlépe uloženou v šátku nebo ji přidržovat zdravou rukou. Obecně platí, že **čím více klidu má rána na hojení, tím lépe bude vypadat jizva**.

Pokud se zraněný rozhodne vyhledat lékařské ošetření, má ránu vypláchnout pouze vodou (desinfekci provede lékař). V takovém případě do rány nepatří ani vata, prášek či léčivé rostliny, neboť komplikují standardní ošetření (z rány se těžko odstraňují). {class="example"}

## Naléhavost ošetření rány {id="nalehavost\_osetreni\_rany"}

n/a {class="description"}

Rána má být **ošetřena [do 6 hodin od úrazu][6]**. Je častou chybou, že pacient přijde k lékařskému ošetření po delším čase – druhý nebo nejčastěji dokonce třetí den po úrazu. Tehdy již přichází kvůli narůstající bolesti („škubání v ráně“) nebo i teplotě, což jsou [známky zánětu][7].

Druhým extrémem je zbrklá a příliš rychlá jízda autem na pohotovost. Takto dopravený pacient má velmi často ránu nezakrytou a stále krvácející s tím, že „doma neměl čím ránu zavázat“. Často se zapomíná na to, že **výbavou každého auta je lékárnička**, kterou lze použít i mimo dopravní nehody :-)

## n/a {id="otazky" var="inputvar-otazky_h"}

n/a {class="description" var="inputvar-otazky_desc"}

{class="otazky"}

  1. Proč nepatří vata či léčivé rostliny do rány vyžadující lékařské ošetření?
  2. K čemu je dobré zvednutí poraněné končetiny do výšky?
  3. Za jakých podmínek je nutné vyhledat lékařské ošetření?
  4. Kdy může být drobná ranka v kůži závažným úrazem?
  5. Proč je třeba ránu při první pomoci zakrýt sterilním obvazem?

## n/a {var="inputvar-odkazy_h" id="odkazy"}

n/a {class="description" var="inputvar-odkazy_desc"}

Seznam odkazů není k dispozici {var="linklist"}

 [1]: naplastovy_steh
 [2]: lekarnicka
 [3]: mikroorganizmy
 [4]: krevni_tlak
 [5]: bodne_a_strelne_poraneni
 [6]: nalehavost_lekarskeho_vysetreni
 [7]: zanet