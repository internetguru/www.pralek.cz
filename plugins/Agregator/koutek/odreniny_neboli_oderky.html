<?xml version="1.0" encoding="utf-8"?>
<body data-og-type="article" data-og-image="/files/preview/koutek/odreniny_neboli_oderky/main.jpg" class="docinfo linklist" xml:lang="cs" ns="https://www.pralek.cz">
  <h author="Jaroslav Pavelka" authorid="jaroslav_pavelka" id="odreniny_neboli_oderky" short="Odřeniny neboli oděrky" ctime="2012-11-03" mtime="2012-11-03">Odřeniny – proč je nutné mechanicky vyčistit oděrku</h>
  <desc kw="bolest, krvácení, kůže-podkoží, nemoc, ošetření, pohyb, poranění, úrazy, zánět">Plošné oděrky vznikají nejčastěji při různých sportovních aktivitách. Jejich důsledné mechanické vyčištění je důležitým krokem léčení. Nečistoty vrostlé do kůže by se jinak staly trvalou hyzdící vzpomínkou na úraz.</desc>
  <p>Plošná oděrka vzniká zbroušením povrchu kůže nejčastěji <a href="pady_z_kola">pádem člověka na vozovku</a> – většinou běžícího či rychle se pohybujícího. Nejčastější příčinou takového pádu bývá nepozornost. Velikost plochy oděrky není tak podstatná, jako její hloubka a míra znečištění.</p>
  <section>
    <h id="plosne_oderky_a_jejich_zavaznost">Plošné oděrky a jejich závažnost</h>
    <desc>n/a</desc>
    <p>Plošné oděrky nebývají nebezpečné, jsou však nepříjemné a velmi bolestivé. Nejčastěji <a href="drobna_krvava_poraneni">postihují pouze kůži</a>. Vždy jsou <a href="mikroorganizmy">znečištěny mikroorganizmy (kontaminovány)</a>, často bývají znečištěny i prachem a kamínky. Oděrky bývají různě hluboké.</p>
    <ol>
      <li><strong>Povrchová oděrka postihuje jen povrch kůže</strong> (pokožku). Oděrka nekrvácí, pouze z ní roní <a href="lymfaticke_uzliny">nažloutlá lymfa</a>. Spodina (obecně nejhlubší část) oděrky bývá hladká a znečištěná jen jemným prachem (ze silnice).</li>
      <li><strong>Hlubší oděrka sahá hlouběji do kůže</strong> s drobným poškozením krevního řečiště. Taková oděrka tedy krvácí. Do rozedřené kůže jsou vraženy kamínky a různé nečistoty.</li>
      <li><strong>Hluboká oděrka prostupuje celou kůží až do podkoží</strong> (vazivo a tuk). Mívá velmi nepravidelnou spodinu (neboť podkoží je mnohem volnější než kůže) a trčí z ní cáry kůže a nečistot. Dochází k většímu poškození krevního řečiště, proto oděrka silně krvácí.</li>
      <li><strong>Nejhlubší oděrka postihuje i kost.</strong> Nejčastěji se jedná o kotník, rameno, ruku nebo loket. Kost bývá zbroušena silničním povrchem téměř dohladka. Cáry kůže a nečistoty bývají jen při okrajích oděrky.</li>
    </ol>
    <p>Oděrku je možné vyčistit a ošetřit svépomocí podle úrovně vnímání bolesti zraněného a podle jejího rozsahu a hloubky. V případě nejistoty je možné s jakoukoli oděrkou <a href="nalehavost_lekarskeho_vysetreni">vyhledat ošetření lékařem</a> (nejlépe chirurgem).</p>
    <h id="leceni_a_hojeni_oderek">Léčení a hojení oděrek</h>
    <desc>n/a</desc>
    <p><strong>Vždy je nutné z kůže mechanicky důkladně odstranit veškeré nečistoty</strong>, aby nevrostly do rány, nebo aby nezpůsobily zánět. Nejčastěji bývají do rány vraženy drobné kamínky z krajnice nebo škvára. Takové nečistoty se z rány nejlépe odstraní studenou tekoucí vodou s jakýmkoli (pH neutrálním, nejlépe tekutým) mýdlem a kartáčkem. Dobře poslouží nový (nepoužitý) kartáček na zuby, který lze v originálním balení považovat za dostatečně čistý.</p>
    <p class="example">Malé holčičky s odřeným kolenem nebo bradou pláčou a nechtějí si nechat odřeninu vyčistit. Pokud ošetřovatel nedokáže oděrku zbavit všech nečistot, neodstraněné <strong>nečistoty z odřeniny zarostou do kůže a budou ve zhojené kůži viditelné</strong>. Až bude z holčičky slečna, bude jí bezpochyby vadit hyzdící tetuáž (tetování) na bradě nebo na koleni. Operační odstranění nečistot po zhojení oděrky bývá mnohem složitější, než jejich mechanické vymytí z čerstvé oděrky.</p>
    <p>Jako první pomoc (zástava krvácení) u hlubších oděrek může dočasně posloužit přiložení obvazu. Definitivně je potřeba oděrku ošetřit do 6ti hodin od úrazu.</p>
    <p>Vyčištěná nekomplikovaná povrchová oděrka se nejlépe a nejrychleji zhojí na vzduchu. Po zaschnutí oděrky se záhy vytvoří strup, který brání prostupu mikroorganizmů. Strup se po zhojení spodiny sám odloučí. Je dobré odloučení strupu neurychlovat, aby nevznikaly zbytečné jizvy.</p>
    <p>Léčení oděrky je možné urychlit např. roztokem Novikova (lze zakoupit v lékárně). Roztok částečně nahrazuje strup, který je proto nižší, prodyšnější a plní i funkci ochrannou. Nanesení vrstvy roztoku na oděrku (nejlépe pomocí ušní štětičky) zprvu několik dlouhých sekund intenzivně štípe a pálí. Po zaschnutí už žádnou zátěž nepředstavuje.</p>
    <p class="example"><strong>Přiložení hojivé masti a obvazu zcela jistě vede ke komplikacím hojení oděrek spojeným s mokváním.</strong> Silná vrstva masti na ploše způsobuje mokvání a na oděrku tedy nepatří. Obvaz (bez masti) by se pevně spojil se strupem a léčení by jen prodloužil.</p>
    <p>Hluboké oděrky obzvlášť s poraněním kostí jsou ošetřovány na chirurgii v místním nebo i v celkovém znecitlivění. Součásti léčení hlubokých oděrek je desinfekce oděrky, odstranění nečistot, cárů kůže a poškozených tkání. Následuje ošetření zbroušené kosti, zašití kožního defektu, <a href="antibiotika">nasazení antibiotik</a>, krytí oděrky vhodným materiálem a přeočkování proti tetanu.</p>
    <h id="prevence_vzniku_oderek">Prevence vzniku oděrek</h>
    <desc>n/a</desc>
    <p>Navlečení dítěte od hlavy až k patě do chráničů při každé procházce s koloběžkou do parku je jeden extrém. Medicínské vzdělání rodiče s kvalitní osvětou a podpora potomka v jeho obezřetnosti je extrém druhý. Je na každém jednotlivci, kde mezi nimi nalezne kompromis.</p>
    <p>Ani sebelepší ochranné pomůcky či sebelepší osvěta nikdy zcela nezaručí, že k oděrce nedojde. Proto je dobré s oděrkami počítat a být na ně připraven. Mnohem více hrozí oděrky rekreačním sportovcům a začátečníkům než profesionálům, protože je pád často překvapí.</p>
    <h id="otazky" var="inputvar-otazky_h">n/a</h>
    <desc var="inputvar-otazky_desc">n/a</desc>
    <ol class="otazky">
      <li>Proč je důležité mechanické vyčištění oděrky?</li>
      <li>Jak se nejrychleji zhojí povrchová plošná oděrka?</li>
      <li>Proč se poraní častěji rekreační sportovec než profesionál?</li>
      <li>Proč velmi povrchová oděrka nekrvácí?</li>
    </ol>
    <h var="inputvar-odkazy_h" id="odkazy">n/a</h>
    <desc var="inputvar-odkazy_desc">n/a</desc>
    <p var="linklist">Seznam odkazů není k dispozici</p>
  </section>  
</body>
