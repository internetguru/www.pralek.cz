
{class="docinfo linklist" xml:lang="cs" ns="https://www.pralek.cz"}

# Rakovina tlustého střeva a konečníku {author="Jaroslav Pavelka" authorid="jaroslav\_pavelka" id="rakovina\_tlusteho\_streva\_a_konecniku" short="Rakovina tlustého střeva a konečníku" ctime="2010-07-17" mtime="2010-07-17"}

Po rakovině tlustého střeva a konečníku je třeba [aktivně pátrat][1]. Její záludnost spočívá v naprosto bezpříznakovém počátku a jen velmi neurčitých projevech i při již plně rozvinutém onemocnění. {class="description" kw="tlusté střevo, konečník, rakovina, kolorektální karcinom, krev ve stolici, střevní neprůchodnost, zástava větrů a stolice, zvracení, uzliny, druhotná ložiska, metastázy, test stolice na OK, rektoskopie, kolonoskopie, bioterapie, vývod střeva"}

Zhoubný nádor tlustého střeva a konečníku _(kolorektální karcinom)_ je v našich krajích bohužel **častým a velice závažným onemocněním**. Četnější výskyt než u nás je jen v jižním Skotsku, kde se přičítá opakovanému a pravidelnému konzumování velkého množství uzeného masa. U nás nebyla přímá souvislost výskytu nádoru se [stravovacími návyky][2] prokázána. Přesto je jako prevence onemocnění nádorem doporučována _zbytková strava_ – potraviny s vyšším obsahem vlákniny (celozrnné pečivo, luštěniny, zelí a podobně).

Dokonce ani znečištěné prostředí statisticky nezvyšuje pravděpodobnost onemocnění. Se stejnou pravděpodobností onemocní člověk bydlící v průmyslové aglomeraci s vysokým výskytem karcinogenů stejně jako lesník nekuřák bydlící v celý život v lese, který se živí jen nejzdravějšími čerstvými potravinami bez konzervantů. {class="example"}

## Projevy nádoru tlustého střeva {id="projevy\_nadoru\_tlusteho_streva"}

n/a {class="description"}

Záludnost _kolorektálního karcinomu_ spočívá v **naprosto bezpříznakovém počátku** a jen velmi neurčitých projevech i při již plně rozvinutém onemocnění. Jedná se o [celkovou zažívací nepohodu][3], sníženou nebo změněnou chuť k jídlu (často odpor k masu), hubnutí, celkovou slabost, občasnou [přítomnost hlenu a krve ve stolici][4] a teprve později potíže s vyprazdňováním.

Bohužel je **nádor velmi často zjištěn až při vzniku komplikací** způsobených značně pokročilým stádiem. Teprve komplikace totiž přivedou pacienta na chirurgii, nejčastěji jako projev střevní neprůchodnosti (pocit nadmutého břicha, zástava větrů a stolice, zvracení) nebo prudké [krvácení do zažívací trubice][5].

## Stádia onemocnění {id="stadia_onemocneni"}

n/a {class="description"}

Tato obávaná diagnóza nemusí vždy znamenat nevyhnutelně ortel smrti. Vývoj onemocnění (prognóza) záleží na následujících faktorech:

  * Velikost nádoru je podstatná pro další vývoj onemocnění. S narůstající velikostí nádoru šance na vyléčení klesá.
  * Podle mikroskopického _(histologického)_ hodnocení je nádor více nebo méně agresivní podle stupně [odlišnosti od buněk, ze kterých nádor vychází][6]. S nižší odlišností se zvyšuje šance na vyléčení. V krajním případě už nelze ani poznat, ze kterých buněk nádor vůbec vyšel _(nediferencovatelný nádor)_.
  * Nádor, který nikam neprorůstá je lépe léčitelný než nádor, který již začal prorůstat do okolních struktur.
  * Nádor, který netvoří druhotná ložiska v blízkých [spádových uzlinách][7] je lépe léčitelný, než když jsou uzliny nádorovým procesem již postiženy.
  * Nádor, který netvoří druhotná ložiska i ve vzdálených [lymfatických uzlinách][7] je lépe léčitelný, než nádor, který vzdálené lymfatické uzliny již postihl.
  * Nejsložitěji léčitelný je nádor tvořící druhotná ložiska _(metastázy)_ v různých orgánech; nejčastěji v játrech.

Na základě zkušeností se navrhuje podle stádia onemocnění nejvhodnější léčebný postup pro každého pacienta individuálně.

## Možnosti odhalení rakoviny tlustého střeva {id="moznosti\_odhaleni\_rakoviny\_tlusteho\_streva"}

n/a {class="description"}

Onemocnění se vyskytuje nejčastěji ve středním a vyšším věku, více u mužů než u žen. Jistě by se po něm mělo pátrat v rámci preventivních vyšetření pro jeho bezpříznakový začátek. U mužů nad 50 let by měla být taková kontrola zcela běžná a pravidelná (např. každoroční). Lékaři by měli nezbytnost tohoto vyšetření svým pacientům připomínat a nutit je vyšetření podstoupit.

Nejjednodušší je vyšetření stolice na _okultní krvácení_ (zkráceně OK). V lékárně i u obvodního lékaře je k dostání papírový test na OK. Princip spočívá v tom, že lze testem prokázat i nepatrnou stopu krve ve stolici. Krev se ve stolici normálně vůbec nevyskytuje. [Polyp ani adenom][8] nikdy nekrvácí, zato karcinom je od začátku křehký a téměř stále mírně krvácí do stolice. Levný a jednoduchý **test stolice na OK vyloučí zhoubný nádor**. Test lze provádět i opakovaně.

V případě pozitivity testu na OK je třeba se podrobit odbornému vyšetření tlustého střeva a konečníku _(rektoskopie, kolonoskopie)_. Jedná se o sice nepříjemné, ale snesitelné a nebolestivé vyšetření speciální optikou zavedenou do střeva konečníkem. Po zjištění zdroje krvácení se odebere vzorek. Teprve výsledek histologického vyšetření vyloučí nebo potvrdí diagnózu nádoru. Dalšími vyšetřeními se zjistí stupeň onemocnění a pacientovi se navrhne pro něj nejlepší individuální léčebný postup.

## Možnosti léčení rakoviny tlustého střeva a konečníku {id="moznosti\_leceni\_rakoviny\_tlusteho\_streva\_a\_konecniku"}

n/a {class="description"}

  1. V ideálním případě dojde k **odstranění nádoru již při jeho zjištění** přímo během vyšetření tlustého střeva a konečníku _(kolonoskopicky)_.
      * Nádor je tedy zjištěn v počátečním stádiu; nikam neprorůstá, nepostihuje uzliny a je bez metastáz. Takže může být ihned odstraněn, čímž je léčba definitivně vyřešena.
  2. Dalším jednorázovým řešením je **plánované operační odstranění nádoru** včetně postižených spádových lymfatických uzlin.
      * Součástí plánování operace je i předoperační příprava střeva. Nebývá potom nutné vyvádět střevo břišní stěnou.
  3. Nádor je vhodné za určitých podmínek ozářit
      1. před operací z důvodu zmenšení hmoty nádoru,
      2. pooperační ozáření oblastí podezřelých z možného výskytu nádorových buněk.
  4. Za jiných určitých podmínek je vhodná _chemoterapie_ – podání zvláštních látek (léků), které hubí všechny rychle se množící buňky.
      * Mimo nádorové buňky sem patří bohužel také buňky krvetvorby, buňky střevní sliznice či buňky vlasových mníšků. Proto k chemoterapii patří chudokrevnost, zažívací potíže a ztráta vlasů.
  5. Moderní metodou ve stádiu klinického zkoumání je _bioterapie_ – vpravení lidské (tělu vlastní) genetické informace mikroorganizmům (bakteriím), které pak tvoří požadovanou konkrétní protinádorově působící bílkovinu.
  6. V krajním případě se nádor operuje akutně na nepřipraveném střevě až při vzniku komplikací:
      1. Při **masívním krvácení** je třeba krvácení zastavit a následuje pokus o odstranění nádoru. Vždy je nutné založit vývod střeva břišní stěnou pro [zabránění infekce][9]. Většinou následují další operace podle podmínek k úpravě střeva a následně k navrácení do původního stavu (zanoření vývodu).
      2. Při [střevní neprůchodnosti][10] _(ileus)_ způsobené nádorem je vždy nutné založit vývod střeva břišní stěnou pro uvolnění střevní neprůchodnosti _(kolostomie)_. Následuje pokus o odstranění nádoru dle podmínek. Opět většinou následují další operace jako v předchozím případě.
      3. V případě pokročilého stádia onemocnění trvalý vývod střeva břišní stěnou k zabránění krutých bolestí spojených se střevní neprůchodností.

## n/a {id="otazky" var="inputvar-otazky_h"}

n/a {class="description" var="inputvar-otazky_desc"}

{class="otazky"}

  1. Jaká je četnost výskytu rakoviny tlustého střeva v našich krajích?
  2. Jak je možné omezit šanci na výskyt rakoviny tlustého střeva životosprávou?
  3. Proč je důležité aktivně pátrat po výskytu nádoru tlustého střeva a konečníku?
  4. Jaké jsou možnosti včasného odhalení nádoru tlustého střeva a konečníku?
  5. Jakým způsobem lze vyléčit nádor tlustého střeva v ideálním případě?

## n/a {var="inputvar-odkazy_h" id="odkazy"}

n/a {class="description" var="inputvar-odkazy_desc"}

Seznam odkazů není k dispozici {var="linklist"}

 [1]: odhaleni_rakoviny
 [2]: stravovaci_navyky
 [3]: funkcni_poruchy_traveni
 [4]: krvaceni_z_konecniku
 [5]: komplikace_vredu
 [6]: nezhoubny_nebo_zhoubny_nador
 [7]: lymfaticke_uzliny
 [8]: nezhoubne_nadory
 [9]: zanet
 [10]: strevni_nepruchodnost