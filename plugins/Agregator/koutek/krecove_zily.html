<?xml version="1.0" encoding="utf-8"?>
<body data-og-type="article" data-og-image="/files/preview/koutek/krecove_zily/main.jpg" class="docinfo linklist" xml:lang="cs" ns="https://www.pralek.cz">
  <h author="Jaroslav Pavelka" authorid="jaroslav_pavelka" id="krecove_zily" short="Křečové žíly" ctime="2009-03-11" mtime="2009-03-11">Křečové žíly dolních končetin neboli varixy</h>
  <desc kw="cévy, krvácení, nemoc, neúrazové, prevence, úrazy, zánět, zdravý životní styl">Vznik křečových žil dolních končetin lze preventivně ovlivnit. Již vzniklé varixy je možno odstranit. Po operaci je nutné opět preventivně dbát na to, aby se varixy znovu nevytvořily.</desc>
  <p>Krev je vypuzována srdečním svalem a tepnami přenášena <a href="krevni_tlak">pod určitým tlakem</a> k cílovým orgánům. Po předání kyslíku a živin se krev vrací žílami zpět k srdci. <strong>Krev žílami teče pasivně</strong>; není poháněna srdcem.</p>
  <section>
    <h id="spravna_a_narusena_funkce_zil">Správná a narušená funkce žil</h>
    <desc>n/a</desc>
    <p>Pro správnou funkci žil je nutný průtok krve. Krev se v žíle pohybuje pouze samospádem (zemskou přitažlivostí) nebo opačným směrem stlačením žíly okolními svaly. Aby se krev pohybovala pouze požadovaným směrem, jsou v žílách <strong>jednosměrné chlopně</strong>. Při stlačení se sloupec krve pohne pouze tím směrem, který mu umožní chlopně. Při uvolnění svalového napětí se krev nevrací – zdravé chlopně návrat neumožní.</p>
    <dl class="figure">
      <dt><object type="image/svg+xml" data="/files/krecove_zily.svg" title="Správná a narušená funkce žil"><object type="image/gif" data="/files/krecove_zily.gif" title="Správná a narušená funkce žil">Správná a narušená funkce žil</object></object></dt>
      <dd>Správná a narušená funkce žil a) zdravá žíla v klidu, b) zdravá stlačená žíla, c) rozšířená žíla v klidu, d) rozšířená stlačená žíla, e) křečové žíly (varixy).</dd>
    </dl>
    <p>Ve zdravých žilách se při pasivním sezení nebo stání krev žílou prakticky nepohybuje. Je uložena nad jednotlivými chlopněmi jako ve vacích (obrázek 1:a). <strong>Krev se pohne se při každém stlačení žíly</strong> stažením okolních svalů (obrázek 1:b) – a to jen požadovaným směrem díky funkčním chlopním.</p>
    <p>Může se stát, že <strong>se opakovaným přetěžováním žilní stěna postupně uvolní a žíla se rozšíří</strong>. Nerozšíří se však chlopně, proto se stanou nefunkčními. K rozšíření žil dochází kvůli méněcennosti vaziva žilní stěny, rodové dispozici, nevhodným návykům nebo díky nevhodnému zaměstnání.</p>
    <p>Nefunkční chlopně umožní v klidu pohyb krve dolů (obrázek 1:c) a při stlačení svalem oběma směry (obrázek 1:d), nejen směrem požadovaným. <strong>Tlak městnající se krve se zvyšuje</strong> a postižená žíla se dále rozšiřuje. Rozšiřováním žil vznikají žilní městky – křečové žíly <em>(varixy)</em> (obrázek 1:e). Stejným způsobem se může měnit nadměrně namáhaná <a href="krvaceni_z_konecniku">„zlatá žíla“ v konečníku</a>.</p>
    <h id="leceni_krecovych_zil">Léčení křečových žil</h>
    <desc>n/a</desc>
    <p>Na dolních končetinách jsou dva žilní systémy – hluboký a povrchový. Změny na povrchovém systému bývají viditelné a někdy i bolestivé. Rozšířené rozsáhlé žilní městky často hyzdí dolní končetiny deformací a barevně. Někdy se mohou <a href="zanet">zanítit</a> a být velmi bolestivé. Drobné rozšířené žilky (metličky) působí nepříjemně kosmeticky.</p>
    <p>Existuje několik metod, jak varixy odstranit:</p>
    <ul>
      <li>Pomocí léků, které ovlivní žilní stěnu tak, aby se více neuvolňovala. Stávající stav se tedy nadále sice nezlepší, ale zpomalí se jeho zhoršování.</li>
      <li>Chirurgicky, kdy je rozšířená žíla odstraněna i s varixy. Nejvhodnější metodu vždy <strong>individuálně po vyšetření doporučí odborný lékař</strong>. Podmínkou úspěšného řešení povrchního žilního systému je správná funkčnost hlubokého žilního systému.</li>
    </ul>
    <p class="important">Chirurgicky, chemicky nebo laserem přerušená žíla vždy zanikne a posléze je nahrazena nově vyrostlou žílou. Nově vzniklá žíla je zdravá, nerozšířená, bez varixů.</p>
    <h id="prevence_vzniku_krecovych_zil_po_operaci_i_bez_ni">Prevence vzniku křečových žil po operaci (i bez ní)</h>
    <desc>n/a</desc>
    <p>Určitou dobu po odstranění křečových žil se mohou znovu začít objevovat nové varixy. Není to proto, že byla zvolena nesprávná operační metoda nebo nekvalitní výkon. Příčina vzniku nových varixů je v tom, že se pacient po rekonvalescenci navrátil do stejných poměrů, jakými byly způsobeny původní varixy.</p>
    <p>Zmíněnou rodovou dispozici změnit pochopitelně nelze, snížená kvalita vaziva žilní stěny je dána. Je však nutné <strong>dlouhodobě zabránit stagnaci krve</strong> v žílách dolních končetin a tím znemožnit nebo zpomalit vznik nových varixů. Největší <em>nápor na žíly vzniká nehybným stáním</em>.</p>
    <p class="example">Snad s výjimkou hradní stráže však nikdo bez hnutí stát nemusí. Prodavačka má jistě dost chození, které vznik varixů nepodporuje. Musí-li však déle stát bez hnutí, stačí <strong>střídavě přešlapovat z nohy na nohu</strong>, tím pumpovat krev a jejím posunem správným směrem znemožnit její stagnaci. Vhodná elastická bandáž při větší zátěži stáním rovněž znemožní tvorbu varixů.</p>
    <p>Nevhodné je i <em>dlouhodobé sezení bez pohnutí</em>, zvláště s nohou přes nohu. Není-li střídavě svalové napětí a uvolnění, krev v žílách stagnuje a nebezpečí vzniku varixů narůstá. Ohrožený člověk by neměl zůstat delší dobu bez pohybu dolních končetin. Stačí v lýtkových svalech <strong>střídat svalové napětí a následné uvolnění</strong>.</p>
    <p class="important">Pro lidi s dispozicí k tvorbě křečových žil je vhodnější chodit než stát a ležet než sedět. Při každé příležitosti je vhodné nohy uložit do výšky (např. na stůl), a tím ulevit žilnímu systému a podpořit krevní návrat.</p>
    <h id="otazky" var="inputvar-otazky_h">n/a</h>
    <desc var="inputvar-otazky_desc">n/a</desc>
    <ol class="otazky">
      <li>Kdy teče krev žílami dolních končetin a kdy stagnuje?</li>
      <li>Jaký smysl mají chlopně v žílách dolních končetin?</li>
      <li>Jak působí léky na křečové žíly?</li>
      <li>Po operaci křečových žil mohou tyto vzniknout znovu?</li>
      <li>Co podporuje vznik křečových žil?</li>
    </ol>
    <h var="inputvar-odkazy_h" id="odkazy">n/a</h>
    <desc var="inputvar-odkazy_desc">n/a</desc>
    <p var="linklist">Seznam odkazů není k dispozici</p>
  </section>  
</body>
