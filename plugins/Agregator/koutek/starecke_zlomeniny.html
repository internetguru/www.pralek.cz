<?xml version="1.0" encoding="utf-8"?>
<body class="linklist" xml:lang="cs" ns="pralek.internetguru.cz">
  <h id="h.770"  author="Jaroslav Pavelka" authorid="jaroslav_pavelka" link="starecke_zlomeniny" short="Stařecké zlomeniny" ctime="2009-06-22" mtime="2009-06-22">Nejčastější stařecké zlomeniny</h>
  <desc kw="zlomenina, stařecké zlomeniny, zlomenina obratle, zlomenina krčku stehenní kosti, zlomenina zápěstí, zlomeniny pažní kosti, zlomeniny lokte, šátkový obvaz">Kosti se ve stáří stávají křehké a málo pevné. Mohou se tedy lámat i při velice malém násilí. To je způsobeno ztrátou chrupavčité složky v kostech, později i ztrátou pevné kostěné složky (takzvané řídnutí kostí).</desc>
  <section>
    <h id="h.70e">Zlomenina obratle</h><desc/>
    <p>Po pádu na zadek může snadno dojít ke zlomenině obratle. Nejčastěji se láme poslední hrudní obratel nebo 1. či 2. obratel bederní (zhruba na úrovni ledvin). <a href="bolesti_v_zadech_houser">Bolestivost bederní páteře</a> po pádu přisuzuje pacient pohmoždění. Obratel se však násilím zbortil. Většinou nedochází k poškození míchy, není tedy nebezpečí ochrnutí dolních končetin. Někdy může dojít k deformitě páteře (až ke vzniku hrbu).</p>
    <p>První pomocí po zlomení obratle je <a href="leky_proti_bolesti">lék proti bolesti</a>. <strong><a href="nalehavost_lekarskeho_vysetreni">Transport k vyšetření</a> musí být vleže</strong> – sanitou. Léčení pomocí zvláštního korsetu trvá asi 3 měsíce. Operační řešení je nutné výjimečně a trvalé následky nebývají.</p>
    <h id="h.0bf">Zlomenina krčku stehenní kosti</h><desc/>
    <p>Velmi často je pádem v koupelně nebo pádem ze židle způsobena zlomenina krčku stehenní kosti. Staří lidé často nemohou pro <a href="artroza">artrózu kloubů</a> dobře chodit; mohou však jezdit na kole. Pád z kola pak končívá rovněž zlomeninou krčku stehenní kosti.</p>
    <p>Zlomenina je laicky dobře rozpoznatelná. Poraněná kyčel je bolestivá a <strong>pacient se nemůže postavit</strong>. Vleže je končetina zkrácená oproti zdravé straně a zevně rotovaná.</p>
    <p>První pomoc spočívá v podání léku proti bolesti a transportování k vyšetření opět <em>vleže</em> – sanitou. Léčení bývá operační, následuje rehabilitace. Zhojení je většinou do 6 týdnů a trvalé následky se vyskytují zřídka.</p>
    <h id="h.133">Zlomenina zápěstí</h><desc/>
    <p>Zlomené zápěstí je nejčastější stařeckou zlomeninou. Po zakopnutí a pádu dopředu na ruce se často láme zápěstí. Zlomenina se vyznačuje bolestivostí, deformací a rychle nastupujícím otokem. První pomoc spočívá v <strong>uložení končetiny do šátkového obvazu</strong>.</p>
    <p>Na bolestivé místo je možno <strong>přiložit studený obklad</strong> (nejlépe zmrazená zelenina v plastovém sáčku) a <em>vsedě</em> transportovat zraněného k vyšetření. Léčení spočívá podle druhu zlomeniny v narovnání kostí v místním znecitlivění nebo operační řešení v celkové anestesii, následuje fixace a rehabilitace. Doba léčení bývá asi 6 týdnů, trvalé následky závisí na druhu zlomeniny.</p>
    <h id="h.057">Zlomeniny pažní kosti a lokte</h><desc/>
    <p>Při pádu z lůžka, z křesla či v koupelně může dojít ke zlomení pažní kosti nebo lokte. Většinou se jedná o <strong>závažné a často obtížně léčitelné úrazy</strong>. Zlomenina se projevuje opět bolestivostí a deformací v postiženém místě, otok rovněž nastupuje velmi rychle (jako u zlomeniny zápěstí).</p>
    <p>Při nezafixované končetině otok i modřina stékají gravitací směrem k prstům. Proto první pomoc spočívá ve <strong>fixaci předloktí ve vodorovné poloze</strong> v šátkovém obvazu. Je vhodné přiložit studený obklad a <em>vsedě</em> transportovat zraněného k vyšetření.</p>
    <p>Léčení bývá složité; většinou vyžaduje operační řešení. Doba léčení je asi 4 týdny. Trvalé následky v oblasti lokte se týkají omezení hybnosti různého stupně.</p>
    <h id="otazky">Článek odpovídá na následující otázky</h>
    <desc><em var="inputvar-otazky_desc">n/a</em></desc>
    <ol class="otazky">
      <li>Proč mají staří lidé křehké a málo pevné kosti?</li>
      <li>Jakl se projevuje častá zlomenina krčku stehenní kosti?</li>
      <li>Jaká je první pomoc při časté zlomenině zápěstí?</li>
      <li>Lze laicky odlišit bolestivost páteře po pádu od zlomeniny obratle?</li>
    </ol>
  </section>  
</body>
