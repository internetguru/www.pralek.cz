
{class="docinfo linklist" xml:lang="cs" ns="https://www.pralek.cz"}

{author="Jaroslav Pavelka" authorid="jaroslav\_pavelka" id="lecba\_zanetu" short="Léčba zánětu" ctime="2014-12-27" mtime="2014-12-27"}

# Léčba zánětu podle druhu a stádia

{kw="zánět, nehnisavý, hnisavý, hnis, ohraničený, absces, neohraničený, flegmóna, stádia zánětu, bolest, léky, hojení zánětu, fáze zánětu"}

Jednotlivé fáze a druhy některých zánětů na sebe navazují nebo mezi sebou v průběhu vývoje vzájemně přecházejí v souvislosti s úspěšností hojení. U jiných zánětů převažuje jediná fáze po téměř celou dobu trvání nemoci. Jednotlivá stádia mají své specifické projevy, proto je i léčba v různých fázích zánětu rozdílná.

Stává se, že jeden lékař radí na zánět přikládat studené obklady a druhý lékař stejnému člověku poradí na tentýž zánět přikládat obklady teplé. Tato zdánlivě protichůdná léčba má však příčinu v tom, že každý z lékařů viděl pacienta **v různém stádiu vývoje zánětu**.

{id="bolest\_na\_zacatku_zanetu"}

## Bolest na začátku zánětu

n/a

V počátku [každého zánětu][1] převažuje poškození buněk a tkání _(alterativní fáze zánětu)_.

  * Hlavním místním projevem akutního zánětu je bolest zaníceného místa. **Místní bolest lze tlumit studenými obklady**.
  * Celkové příznaky počátku každého akutního zánětu je možné tlumit [léky proti teplotě a bolesti][2].

Příkladem dlouhodobého _alterativního zánětu_ je virový zánět jater _(hepatitis či hepatitída, laicky infekční žloutenka)_. Virus napadá a poškozuje hlavně jaterní buňky. Jedná se o velmi závažné přenosné (nakažlivé) onemocnění, které vyžaduje komplexní léčení.

{id="nadbytecna\_tvorba\_tekutin\_a\_tkane"}

## Nadbytečná tvorba tekutin a tkáně

n/a

Rozšířením cév v zánětlivém ložisku se zpomalí krevní proud a **dochází k překrvení a k nadměrné tvorbě tekutin nebo tkáně** _(exsudativní fáze zánětu)_. Dle stavu lze podat léky proti otokům (tlumící tvorbu tekutin) nebo antibiotika. Podle vlastností tekutiny _(exsudátu)_ nebo tvořené tkáně se _exsudativní zánět_ dále dělí.

  1. Pokud zánět produkuje **řídkou tekutinu**, nazývá se _serózní_. Příkladem je alergická [rýma][3], kdy „teče z nosu“. Jestliže se produkovaná tekutina mísí s hlenem, jedná se o _katar_. Tím je například katarální stádium rýmy, kdy se nos opakovaně plní. V obou případech lze místně podat léky tlumící tvorbu tekutiny. Při průjmech s hlenem hovoříme o střevním kataru.
  2. **Nehnisavý zánět** je takový zánět, při kterém převažuje prosáknutí postižené tkáně zvláštními krvinkami (např. [chronická gastritída][4]). V takovém případě se podávají léky tlumící projevy zánětu.
  3. **Hnisavý zánět** produkuje hustou hnisavou tekutinu (hnis), která je tvořena zbytky odumřelé tkáně, rozpadajícími se krvinkami a odumřelými mikroorganizmy.
      * **U ohraničeného zánětu** _(tzv. [absces][5])_ je prvořadým léčebným zákrokem chirurgické vyprázdnění dutiny (rozříznutí). Jsou-li nasazena antibiotika, pak jen preventivně.
      * **U neohraničeného zánětu** _(tzv. flegmóna – např. [panaricium][6])_ se chirurgický výkon provádí až dle dalšího místního i celkového vývoje. Antibiotika se podávají vždy.
  4. Narůstání **velmi tuhé tkáně** s nadměrným množstvím fibrinových vláken se označuje jako _fibrinózní zánět_. Při něm vzniká např. vystouplá jizva (hyzdící – nejčastěji po spálenině), označovaná jako [keloidní jizva][5]. Účelem léčby je zamezit nadměrnému růstu jizvy, a to nejčastěji mechanicky – jemným tlakem a masážemi. Někdy se podávají i zvláštní léky k potlačení nadměrného růstu jizvy.
  5. **Odumírající tkáň** vzniká vlivem místního nedokrvení _(gangrenózní zánět)_ a má velmi specifickou léčbu, například při [srdečním infarktu][7].

{id="nadmerne\_prosaknuti\_tekutinou"}

## Nadměrné prosáknutí tekutinou

n/a

Zvýšenou propustností cév dochází k **úniku tekutiny a některých krvinek z cév do tkáně** _(infiltrativní fáze zánětu)_. Vzniklý otok bývá dobře viditelný. V případě nejasnosti pomůže srovnání s druhou (zdravou) stranou, např. s druhou rukou nebo s druhou stranou tváře.

{class="example"}

Příkladem je otok dásně a tváře při akutním zánětu v okolí kořene zubu. Lze se pokusit zpočátku studeným obkladem zánět rozehnat, nebo později teplým obkladem vývoj zánětu urychlit. Antibiotika se podávají dle rozvoje celkových příznaků zánětu.

{id="hojeni\_po\_probehlem_zanetu"}

## Hojení po proběhlém zánětu

n/a

Poslední fází zánětu je hojení tkáně _(proliferativní fáze zánětu)_. Při ní se **tvoří nové cévy a dorůstá nová zdravá tkáň**. Příkladem je dorůstání tkáně po zánětem způsobeném defektu, nebo po chirurgickém odstranění původně zanícené a následně odumřelé tkáně.

V závislosti na době a závažnosti zánětlivého onemocnění může dojít k vyčerpání organizmu. Podle charakteru vyčerpání je vhodné doplnit chybějící minerály a energii pomocí doplňků stravy či vitamínů.

{id="otazky" var="inputvar-otazky_h"}

## n/a

{var="inputvar-otazky_desc"}

n/a

{class="otazky"}

  1. Co je hlavním místním projevem počáteční fáze zánětu?
  2. Co je katar?
  3. Čím je tvořen hnis?
  4. Jak lze ovlivnit tvorbu keloidní jizvy po spálenině?
  5. Jakým způsobem organizmus vyrovnává defekt způsobený zánětem?

{var="inputvar-odkazy_h" id="odkazy"}

## n/a

{var="inputvar-odkazy_desc"}

n/a

{var="linklist"}

Seznam odkazů není k dispozici

 [1]: zanet
 [2]: leky_proti_bolesti
 [3]: ryma_a_smrkani
 [4]: bolest_zaludku
 [5]: nezhoubne_nadory
 [6]: panaricium
 [7]: srdecni_infarkt

