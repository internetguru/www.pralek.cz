<?xml version="1.0" encoding="utf-8"?>
<body data-og-type="article" data-og-image="/files/preview/koutek/patni_ostruha/main.jpg" class="docinfo linklist" xml:lang="cs" ns="https://www.pralek.cz">
  <h author="Jaroslav Pavelka" authorid="jaroslav_pavelka" id="patni_ostruha" short="Patní ostruha" ctime="2011-04-19" mtime="2011-04-19">Bolest paty: patní ostruha</h>
  <desc kw="bolest, zánět, neúrazové, nemoc, ošetření, pohyb, prevence, teplota, úrazy">Patní ostruha je zkostnatělý výrůstek patní kosti v místě úponu vazu. Léčení počátečních příznaků nemoci je snadné. U plně vyvinutého onemocnění jsou nutné složitější léčebné metody.</desc>
  <p>Patní ostruha <em>(exostosis calcanei)</em> vzniká jako <strong>následek dlouhodobého přetěžování stáním nebo sportem</strong>, obzvlášť v kombinaci <a href="vhodna_obuv">s nevhodnou obuví</a>. Přetěžování je i příčinou <a href="onemocneni_slach">onemocnění ostatních šlach</a> a jejich úponů ke kostem.</p>
  <p>Ostruha se může vytvořit pod patou uprostřed nohy, na vnitřní nebo zevní straně plosky. Někdy vznikne za patou, na zadní straně v místě úponu Achillovy šlachy. Výskyt ostruhy pod i za patou není vzácností.</p>
  <section>
    <h id="vyvoj_a_projevy_patni_ostruhy">Vývoj a projevy patní ostruhy</h>
    <desc>n/a</desc>
    <ol>
      <li>Při vzniku ostruhy se jedná zpočátku jen o <a href="leky_proti_bolesti">bolesti paty</a> v souvislosti se zátěží.<ul>
        <li>Bolí přetížený úpon vazu.</li>
        <li>Jedná se o <a href="mikroorganizmy">nebakteriální zánět</a>.</li></ul></li>
      <li>Následně dochází k ukládání vápníku do přetěžovaného nebo opakovanými drobnými úrazy drážděného úponu.<ul>
        <li>Úpon vazu ke kosti se postupně mění v plnohodnotnou kost a tím vzniká kostěný výrůstek.</li></ul></li>
      <li>Plně vyvinutá ostruha bolí:<ul>
        <li>mechanickým tlakem proti tvrdé podložce nebo proti botě,</li>
        <li>bolestivý je stále i úpon šlachy k ostruze.</li></ul></li>
    </ol>
    <h id="leceni_prvotnich_projevu_patni_ostruhy">Léčení prvotních projevů patní ostruhy</h>
    <desc>n/a</desc>
    <p>Již při prvních projevech onemocnění je vhodné podstoupit <a href="nalehavost_lekarskeho_vysetreni">chirurgické nebo ortopedické</a> vyšetření včetně rentgenu paty. Typická je bolestivost nejvíce ráno (než se noha „rozchodí“), nebo naopak bolest po námaze, třeba i večer v klidu. Na rentgenu zatím není žádný nález, ale už se dá usoudit, že vzniká patní ostruha.</p>
    <ul>
      <li>V tomto stádiu je vhodné <a href="lekove_formy">užívat nejrůznější léčivé masti, gely</a>. Někomu pomohou homeopatika, jinému přírodní preparáty, většinou však pomohou léky klasické medicíny.</li>
      <li>Vhodná je i nejrůznější fyzikální terapie (ultrazvuk, diadynamik, magnetoterapie, laser). Při trvajících potížích lze užít <a href="lekove_formy">obstřiky bolestivých úponů</a> šlach do paty.</li>
    </ul>
    <h id="leceni_plne_rozvinute_patni_ostruhy">Léčení plně rozvinuté patní ostruhy</h>
    <desc>n/a</desc>
    <p>V případě, že pacient vyhledá odborného lékaře až <strong>s plně vyvinutou ostruhou, bude léčení svízelnější</strong>. Vyšetření a rentgen vyvinutou patní ostruhu prokáže. Lze vyzkoušet metody léčení popsané výše. Jejich efekt však nyní již nemusí být dostatečný.</p>
    <ul>
      <li>Je namístě užití nejrůznějších ortopedických vložek a jiných ortopedických pomůcek k odlehčení bolestivých míst. Správně vedená rehabilitace může zcela zbavit pacienta potíží.</li>
    </ul>
    <p class="example">Například mohou potíže ustoupit napravením chybného stereotypu chůze (uvolněním páteře), pokud vnik ostruhy způsobil. Ostruha tím nezmizí, ale pacient může bezbolestně chodit.</p>
    <ul>
      <li>Moderní a účinnou metodou léčení ostruhy je ultrazvuková rázová vlna vytvářená zvláštním přístrojem, který vlastní mnohá pracoviště.</li>
      <li>Rentgenové ozařování odstraní z bolestivého úponu <a href="zanet">aseptický zánět</a> a tedy i bolest. Nebolestivá ostruha však nezmizí.</li>
      <li>Jsou-li všechny vyjmenované léčebné metody bez efektu, je nevyhnutelné přistoupit k ortopedické operaci.</li>
    </ul>
    <h id="prevence_bolesti_pat_spravnou_peci_o_nohy">Prevence bolesti pat správnou péčí o nohy</h>
    <desc>n/a</desc>
    <p>Předcházet bolestem pat a nohou lze správnou péčí o nohy – vhodnou obuví, procvičováním a masírováním nohou. Vždy je nutné upravit vadné postavení nohou správnými <em>ortopedickými pomůckami</em> nebo fyzioterapií.</p>
    <h id="otazky" var="inputvar-otazky_h">n/a</h>
    <desc var="inputvar-otazky_desc">n/a</desc>
    <ol class="otazky">
      <li>Co je patní ostruha?</li>
      <li>Jaká je častá příčina bolesti paty neúrazového původu?</li>
      <li>Kde se na patě ostruha nachází?</li>
      <li>Co bývá příčinou vzniku patní ostruhy?</li>
      <li>Jaké jsou možnosti léčení ostruhy?</li>
    </ol>
    <h var="inputvar-odkazy_h" id="odkazy">n/a</h>
    <desc var="inputvar-odkazy_desc">n/a</desc>
    <p var="linklist">Seznam odkazů není k dispozici</p>
  </section>  
</body>
