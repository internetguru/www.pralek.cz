<?xml version="1.0" encoding="utf-8"?>
<body class="docinfo linklist" xml:lang="cs" ns="https://www.pralek.cz">
  <h author="Jaroslav Pavelka" authorid="jaroslav_pavelka" id="dupuytrenova_kontraktura" short="Dupuytrenova kontraktura" ctime="2011-03-19" mtime="2011-03-19">Uzly a zatvrdliny ve dlani: Dupuytrenova kontraktura</h>
  <desc kw="bolest, boulička, mikroorganizmy, nemoc, neúrazové, nezhoubné, pohyb, prevence, zánět">Nebolestivé hrboly ve dlani mohou omezit nebo znemožnit hybnost prstů. Procvičováním prstů v počátečním stádiu nemoci lze zcela předejít nevratným změnám. Stejně důležité je cvičit po případné operaci, aby se nemoc nevrátila.</desc>
  <p>Kontraktura Dupuytren <em>(čteno dypytrén)</em> postihuje převážně muže ve středním a vyšším věku, většinou manuálně pracující. Byla prokázána rodová zátěž (v některých rodinách je výskyt častější). Pravá příčina vzniku onemocnění však není známa.</p>
  <p>V začátku onemocnění se ve dlani objeví nebolestivý uzel, boule nebo <a href="puchyr_mozol_kuri_oko">zatvrdlina</a>. <strong>Hmatné hrboly ve dlani záhy přecházejí v pevné vazivové srůsty</strong> kůže, <em>povázky</em> a <a href="onemocneni_slach">šlach ohýbačů prstů</a>. Povázka <em>(palmární aponeuroza)</em> je pevný plochý vazivový útvar zpevňující dlaň.</p>
  <section>
    <h id="vyvoj_dupuytrenovy_kontrtaktury">Vývoj Dupuytrenovy kontrtaktury</h>
    <desc>n/a</desc>
    <p>Postupně se k zatvrdlině přitahuje kůže, která se pohybuje v souvislosti s ohýbáním postiženého prstu. V blízkosti přirostlé kůže se často tvoří vedle uzlu v kůži i prohlubeň. Časem dochází k <strong>omezení hybnosti postiženého prstu</strong>, který <a href="lupavy_prst">zůstává pokrčený</a> a nelze ho samovolně zcela narovnat (natáhnout).</p>
    <p>Postupně bývá postiženo i více prstů, nejčastěji se jedná o prsteník a malík. V případě zanedbání onemocnění může dojít k úplnému pevnému znehybnění ztuhlých ohnutých prstů, které nelze nijak používat. Po určité době dochází k nevratnému <a href="artroza">poškození kloubů</a> postižených prstů. Práce takovou rukou je pak samozřejmě velmi omezená.</p>
    <h id="leceni_dupuytrenovy_kontraktury">Léčení Dupuytrenovy kontraktury</h>
    <desc>n/a</desc>
    <p>Jesliže pacient ví, že se kontraktura vyskytla mezi jeho předky, může očekávat stejné potíže i u sebe. Sám si může dlaně a hybnost prstů preventivně kontrolovat. V případě objevení prvních příznaků (<a href="nezhoubne_nadory">boulička</a> nebo prohloubenina ve dlani) lze pravidelným cvičením a masírováním dlaně udržet vznikající kontrakturu v takovém stavu, že k omezení hybnosti prstů vůbec nedojde. Jestli deformace dlaně nebrání běžným činnostem, lze tento snesitelný stav udržet. Podmínkou je však každodenní narovnávání (natahování) prstů a tím zabránění vzniku kontraktury.</p>
    <p>Jestli se i přes intenzivní cvičení prsty deformují a vázne jejich natažení, bude nutné přistoupit k operaci. Operace se provádí v místním znecitlivění. Čím je stav pokročilejší, tím větší je operační rána ve dlani (často sahá až na postižené prsty). Nepohyblivost kůže totiž znemožňuje její odtažení při operaci. U zanedbaných deformací bývá nutný i místní přenos kůže.</p>
    <p>Operační rány Dupuytrenovy kontraktury pokrývají <em>pilovitě</em> (cikcak) téměř celou dlaň. Vzhledem k problematické hygieně (pod skrčenými prsty) jsou rány náchylné na <a href="mikroorganizmy">mikrobiální kontaminaci</a>.</p>
    <p>Po operaci je nezbytné neprodleně zahájit rehabilitaci – rozcvičování prstů. <strong>Jedině včasná intenzivní rehabilitace zabrání opětovnému tvoření srůstů.</strong> Potom lze očekávat dobrý výsledný efekt operace. V případě <a href="zanet">zánětu operační rány</a> je rehabilitace komplikovaná.</p>
    <p>Pooperační pracovní neschopnost bývá od 1 do 3 měsíců.</p>
    <h id="otazky" var="inputvar-otazky_h">n/a</h>
    <desc var="inputvar-otazky_desc">n/a</desc>
    <ol class="otazky">
      <li>Co je palmární aponeuroza?</li>
      <li>Proč nelze při rozvinuté Dupuytrenově kontraktuře zcela narovnat postižený prst?</li>
      <li>Jak lze předejít rozvoji Dupuytrenovy kontraktury v počátečním stádiu?</li>
      <li>Jaké jsou počáteční příznaky onemocnění Dupuytrenovou kontrakturou?</li>
      <li>Jak lze předejít recidivě Dupuytrenovy kontraktury po operaci?</li>
    </ol>
    <h var="inputvar-odkazy_h" id="odkazy">n/a</h>
    <desc var="inputvar-odkazy_desc">n/a</desc>
    <p var="linklist">Seznam odkazů není k dispozici</p>
  </section>  
</body>
