
{xml:lang="cs" data-type="article" data-image="/files/preview/koutek/cevkovani/main.jpg" class="docinfo linklist" ns="https://www.pralek.cz"}

{id="cevkovani" author="Jaroslav Pavelka" authorid="jaroslav_pavelka" short="Cévkování" ctime="2019-09-06T18:37:51+02:00"}

# Cévkování močového měchýře

{kw="ledviny, močovod, močový měchýř, retence moči, močová cévka, cévkování, katetrizace, močový katetr, moč + permanentní katetr, jednorázové vycévkování, potíže s močovým katetrem"}

Pokud má pacient plný močový měchýř a nemůže se vymočit, jedná se o retenci moči. Pak je nutné moč vypustit cévkou, pacienta tzv. vycévkovat. V určitých případech se močová cévka zavádí také preventivně nebo z hygienických důvodů.

Močová trubice při močení odvádí moč z močového měchýře ven z těla. U mužů může normálnímu vymočení bránit nejčastěji zvětšená prostata, u žen neurologická porucha.

Příčiny retence moči jsou

  * [zvětšení prostaty][1] (hypertrofie) nebo její zhoubný nádor,
  * [pozánětlivé][2] [zúžení močové trubice][2],
  * ucpání močové trubice např. krevní sraženinou a
  * porucha nervového zásobení močového měchýře.

Cévka je sterilní trubička, kterou je z močového měchýře vypouštěna moč. Je vždy na jedno použití. Cévkování je jednoduchý nebolestivý zákrok, který je nepříjemný a obtěžuje převážně studem.

{class="example"}

Moč se tvoří v ledvinách a dvěma močovody průběžně odtéká do močového měchýře, ve kterém se shromažďuje. Při močení je vypuzena [močovou trubicí][3] ven z těla.

{id="jednorazova_cevka"}

## Jednorázová cévka

Jednorázové vycévkování (katetrizace močového měchýře) mužů i žen je rutinní výkon před mnohými léčebnými i diagnostickými zákroky ve zdravotnictví. Do močového měchýře je močovou trubicí zavedena jednorázová cévka neboli močový katetr.

{class="important"}

Močová cévka je sterilní, tedy bez [choroboplodných zárodků][4]. Rovněž její zavádění je prováděno za sterilních podmínek. Cévka je vyrobena z měkkého nedráždivého materiálu a šetrné cévkování není bolestivé.

{id="trvala_cevka"}

## Trvalá cévka

V případě očekávaných, opakovaných nebo dlouhodobých problémů s retencí lze zavést tzv. trvalou močovou cévku (permanentní katetr). Od jednorázové cévky se liší tím, že je složena ze dvou hadiček.

Hlavní hadička odvádí moč. Druhá tenká hadička má na zevním ústí ventilek, kterým se po zavedení cévky naplňuje malý balónek v měchýři. Po naplnění balónku (5 až 10 ml vody) nemůže cévka vypadnout, a tedy ji nelze z měchýře vytáhnout ani vytrhnout.

Močová cévka je následně napojena průhlednou hadičkou na kalibrovaný průhledný sběrný vak. Lze tedy sledovat množství moči i její eventuální příměsi. Moč přitéká do vaku průběžně podle toho, jak rychle je tvořena ledvinami. V močovém měchýři se tedy žádná moč neudržuje. Jedná se o uzavřený systém, který nepáchne a nijak neobtěžuje pacienta ani jeho okolí.

Cévku lze v měchýři ponechat asi 4 až 5 týdnů, pak je ji třeba vyměnit. Postupně se totiž na cévce usazují různé organické a anorganické látky, které by způsobily nepříjemné komplikace. Pokud se cévka vyměňuje, je nejprve nutné ventilkem vypustit obsah balónku. Pak lze cévku snadno vytáhnout.

{id="komplikace\_spojene\_s_cevkovanim"}

## Komplikace spojené s cévkováním

Cévkování je nepříjemné a lidé z něj mívají strach. Značnou roli hraje stud. Pacient, který je teoreticky obeznámen s cévkováním i s eventuálními potížemi, nemá s cévkou problém.

  * Bezprostředně po zavedení cévky má pacient pocit nutkání močení, i když má močový měchýř prázdný.
  * Nepoučený pacient se často snaží cévku vytáhnout, protože má mylný pocit, že mu cévka brání v močení. To ovšem nejde, kvůli naplněnému balónku v měchýři.
  * Pálení močové trubice po vycévkování bývá známkou jejího podráždění nebo později i [počínajícího zánětu][5].
  * V případě ucpání cévky je nutné nefunkční cévku odstranit a zavést novou (přecévkovat).
  * Po odstranění cévky mívají pacienti dočasné potíže s udržením moče.

{id="n\_a" var="inputvar-otazky\_h"}

## n/a

{var="inputvar-otazky_desc"}

n/a

{class="otazky"}

  1. Kdy je nutné zavést pacientovi cévku?
  2. Jaký je rozdíl mezi cévkou k jednorázovému vycévkování a trvalou cévkou?
  3. Proč nelze trvalou cévku vytrhnout z močového měchýře?
  4. Za jak dlouho a proč je třeba vyměnit trvalou cévku?

{id="odkazy" var="inputvar-odkazy_h" class="filter"}

## n/a

{var="inputvar-odkazy_desc"}

n/a

{var="linklist"}

Seznam odkazů není k dispozici

{var="inputvar-taglist" class="toptags"}

n/a

 [1]: prostata
 [2]: zanet_mocoveho_mechyre
 [3]: penis-fimoza-obrizka
 [4]: mikroorganizmy
 [5]: lecba_zanetu

