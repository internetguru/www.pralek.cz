<?xml version="1.0" encoding="utf-8"?>
<body data-og-type="article" data-og-image="/files/preview/koutek/detske_zlomeniny/main.jpg" class="docinfo linklist" xml:lang="cs" ns="https://www.pralek.cz">
  <h author="Jaroslav Pavelka" authorid="jaroslav_pavelka" id="detske_zlomeniny" short="Dětské zlomeniny" ctime="2009-06-09" mtime="2009-06-09">Nejčastější dětské zlomeniny a jejich zvláštnosti</h>
  <!-- generated attribute kw by user_udpatekw.sh on 2019-01-10, do not edit -->
  <desc kw="zlomeniny, dětské, úrazy, první pomoc, poranění, pohyb, nemoc">Většina dětských zlomenin se hojí dobře, rychle a bez trvalých následků (snad jen s výjimkou zlomenin lokte). Dětské zlomeniny bývají někdy laicky těžko rozpoznatelné.</desc>
  <p>Dětská kost obsahuje mnohem více vaziva a chrupavky než <a href="zlomeniny_kosti">kost dospělého člověka</a>. Proto je mnohem pružnější a ohebnější než kost dospělá. <a href="urazy_deti">Bizarně vyhlížející pády dětí</a> většinou končí pouze pohmožděním. Věkem v kosti přibývá složka kostěná na úkor složky chrupavčité. Tím se mění vlastnosti kostí – přibývá pevnost a mizí pružnost.</p>
  <section>
    <h id="detske_zlomeniny_zapesti_a_predlokti-zlomenina_vrboveho_proutku">Dětské zlomeniny zápěstí a předloktí – zlomenina vrbového proutku</h>
    <desc>n/a</desc>
    <p>Typická dětská zlomenina předloktí je velmi výstižně označována <em>zlomeninou vrbového proutku</em>. Při běžném úrazu (například pád při hře na hřišti) si dítě může poranit dlouhou kost předloktí. Zlomeninu lze připodobnit ke zlomenému čerstvému vrbovému proutku – po zlomenině se vrací kost téměř do původního stavu bez zvláštní deformity. Zlomenina je sotva prokazatelná, oba konce zlomené kosti jsou pevně spojeny okosticí a <strong>bez nadměrné námahy je končetina schopna plnit běžné činnosti</strong>.</p>
    <p class="example">Na škole v přírodě při vybíjené dítě upadne a poraní zápěstí. Poraněné zápěstí sice bolí, ale v rámci zápalu hry je bolest překonána a malý pacient zápas dokončí. Na výraznější bolest si začne stěžovat až večer, kdy je v klidu a může se věnovat svému problému. Nyní již zavolaný pedagog těžko uvěří, že by se mohlo jednat o závažný úraz, když si po celé odpoledne vlastně nestěžoval a plně se vyrovnal ostatním dětem v běžné činnosti. Pedagog předpokládá, že se jedná o pouhé pohmoždění a správě přiloží studený obklad. Následující den může být bolest opět snesitelná díky zábavě, teprve večer si dítě stěžuje na bolest a nevýrazný otok zápěstí.<br/><br/>Teprve po návratu ze školy v přírodě přichází rodiče s dítětem k lékařskému vyšetření pro trvající bolesti v oblasti zlomeniny, kterou lékařské vyšetření prokáže. Většinou se naštěstí nejedná o závažné poranění, které by zanechalo trvalé následky. Zlomenina se zhojí do 3 týdnů a po přiložení fixace ihned přestává bolet.</p>
    <h id="zlomenina_klicni_kosti">Zlomenina klíční kosti</h>
    <desc>n/a</desc>
    <p>Jedná se o častou dětskou zlomeninu způsobenou nejčastěji pádem z kola nebo pádem na nataženou končetinu při nejrůznějších sportech. Zlomená klíční kost je bolestivá, často zdeformovaná oproti zdravé straně. První pomoc spočívá v <strong>uložení předloktí postižené strany do šátkového obvazu</strong> a transportu na chirurgii.</p>
    <p>Zlomeniny i s posunem okrajů kostí se zhojí většinou dobře a bez následků. Eventuelní <strong>nerovnosti při hojení se růstem samy vyrovnají</strong>. Hojení trvá asi měsíc – čím mladší dítě, tím je zlomenina dříve zhojena. Klíční kost se někdy láme i při porodu. V takovém případě se zhojí během několika dní.</p>
    <h id="zlomenina_horniho_konce_pazni_kosti">Zlomenina horního konce pažní kosti</h>
    <desc>n/a</desc>
    <p>Pod hlavicí pažní kosti je u dětí uložena růstová chrupavka. V místě této chrupavky je kost při hrubém násilí rovněž náchylná ke zlomení. <strong>Zlomeninu provází otok a bolestivost celého ramene</strong>, často i deformace s omezením hybnosti v rameni.</p>
    <p>První pomocí je opět <strong>uložení končetiny do šátkového obvazu</strong>, léčení většinou po eventuálním srovnání v celkové narkóze bez komplikací. Zhojení bývá bez následků.</p>
    <h id="zlomeniny_v_oblasti_lokte">Zlomeniny v oblasti lokte</h>
    <desc>n/a</desc>
    <p>Loket je složité skloubení 3 kostí. Zlomeniny některé nebo více z nich jsou většinou provázeny posunem úlomků. Vznikají nejčastěji při bizarních pádech nebo působením hrubého násilí na nataženou nebo kroucenou končetinu. <strong>Výrazná bolestivost a rychle nastupující otok</strong> jsou doprovodné známky zlomeniny.</p>
    <p>První pomoc je opět <strong>uložení postižené končetiny do trojcípého (přeloženého) šátku</strong>. Léčení je většinou složitější; často je nutné rovnání kostí v celkové narkóze. Výjimkou nebývá nutnost operačního řešení. Často nelze vyloučit trvalé omezení hybnosti loketního kloubu. Léčení trvá asi měsíc, pak následuje dlouhodobá rehabilitace.</p>
    <h id="zlomeniny_clanku_prstu">Zlomeniny článků prstů</h>
    <desc>n/a</desc>
    <p>Obdobně jako <em>zlomeniny vrbového proutku</em> (výše) se projevují zlomeniny článků prstů. Prst je bolestivý a oteklý, může být vychýlen z osy. Přesto bývá možné prsty plnit běžné úkony.</p>
    <p>První pomocí je studený obklad a <a href="nalehavost_lekarskeho_vysetreni">transport k lékaři</a>. Léčení bývá rychlé, snadné. Trvalé následky se vyskytují zřídkakdy.</p>
    <h id="otazky" var="inputvar-otazky_h">n/a</h>
    <desc var="inputvar-otazky_desc">n/a</desc>
    <ol class="otazky">
      <li>Proč se dětská kost pružnější a ohebnější než dospělá?</li>
      <li>Proč je zlomenina dětského zápěstí snadno laicky přehlédnutelná?</li>
      <li>Proč je vhodná první pomoc u zlomenin horní končetiny dětí uložení do šátkového obvazu</li>
      <li>V čem spočívá závažnost zlomeniny lokte?</li>
    </ol>
    <h var="inputvar-odkazy_h" id="odkazy" class="filter">n/a</h>
    <desc var="inputvar-odkazy_desc">n/a</desc>
    <p var="linklist">Seznam odkazů není k dispozici</p>
    <p var="inputvar-taglist" class="toptags">n/a</p>
  </section>  
</body>
