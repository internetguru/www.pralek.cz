<?xml version="1.0" encoding="utf-8"?>
<body data-fbcommentid="1859878090811220" data-type="article" data-image="/files/preview/koutek/kasel_a_typy_kasle/main.jpg" class="docinfo linklist" xml:lang="cs" ns="https://www.pralek.cz">
  <h ctime="2008-12-02" mtime="2020-08-29" data-top="925" author="Jaroslav Pavelka" id="kasel" short="Kašel">Kdy kašlání potlačovat a kdy podporovat</h>
  <!-- generated attribute kw by user_updatekw.sh on 2021-11-10, do not edit -->
  <desc kw="kašel, dýchání, zánět, mikroorganizmy, teplota, břicho, poranění">Každý kašel je dobré nejprve pojmenovat. Výprava do lékárny pro lék proti kašli není vždy účelným řešením potíží. Častěji pomůže lék k uvolnění průdušek, který naopak účinné odkašlání podpoří.</desc>
  <p>Kašlem se organizmus snaží velmi prudkým proudem vzduchu zbavit cizího tělesa nebo podráždění v dolních cestách dýchacích. <strong>Dolní cesty dýchací</strong> vedou vzduch k plicním sklípkům. Postupně se větví podobně jako kořen stromu – průdušnice, průdušky, průdušinky. Jsou vystlány <em>řasinkovým epitelem</em>.</p>
  <p>S vdechovaným vzduchem jsou vdechovány i různé nečistoty. Jejich množství určuje <strong>stupeň znečištění okolního prostředí</strong>. Například se smogem a mlhou stoupají nebezpečné aerosoly a zplodiny aut a topenišť, pekaři vdechují moučný prach, horníci uhelný a truhláři pilinný…</p>
  <p>Drobné <strong>nečistoty</strong> z vdechovaného vzduchu, které nebyly <a href="ryma">zachyceny chloupky a hlenem nosní sliznice</a> a následně spolykány nebo vysmrkány, ulpívají na stěnách dolních cest dýchacích. Činností řasinkového epitelu <strong>jsou nečistoty průběžně odstraňovány</strong> směrem do hrtanu a polykány.</p>
  <p class="important">Řasinkový epitel nemůže donekonečna odstraňovat velké množství nečistot. Tím dlouhodobě dochází k jeho poškození a oslabení. Dlouhodobý kašel, nemožnost odkašlat, <a href="angina">kašel spojený s jinými příznaky</a>, jako jsou horečka, celková slabost nebo dokonce <a href="mytus_o_rakovine">vykašlávání krve</a>, <strong>vždy vyžaduje odborné vyšetření a léčení</strong>.</p>
  <p class="example">U <a href="koureni_cigaret">kuřáků cigaret</a> je opakovaným vdechováním kouře řasinkový epitel zcela zničen a nahrazen dlaždicovým. Tím pádem nelze trvale očišťovat dýchací cesty činností řasinkového epitelu, ale po nahromadění nečistot a hlenu se částečně průdušky <strong>vyčistí jedině odkašláním</strong> – tzv. kuřácký kašel. Odnaučenému kuřákovi se řasinkový epitel může časem obnovit.</p>
  <section>
    <h id="podrazdeni_dolnich_cest_dychacich">Podráždění dolních cest dýchacích</h>
    <desc>Pálení nebo podráždění dýchacích cest vede ke kašli. Kašlem neboli prudkým proudem vzduchu je odstraněna příčina podráždění. To však není vždy možné! Často je lepší <strong>podráždění překonat klidným, pomalým a hlubokým dýcháním</strong> než překotným kašlem, který nepřináší úlevu.</desc>
    <p>Vdechnutím mohou podráždit dýchací cesty:</p>
    <ul>
      <li>dráždivé páry nebo kouř,</li>
      <li>příliš studený nebo horký vzduch v zátěži,</li>
      <li><a href="imunita">alergeny</a> (nejčastěji pyl),</li>
      <li>větší množství prachu nebo částečky aerosolu,</li>
      <li>vodní tříšť (plavání v prudkém dešti je velmi nebezpečné, hrozí utonutí),</li>
      <li>drobek, sousto nebo kapka <a href="resuscitace">(zakuckání)</a>,</li>
      <li>příliš velké množství <a href="bakterie">choroboplodných zárodků</a> (<a href="jak_neonemocnet">kapénková infekce</a>),</li>
      <li>zvýšená zátěž (zadýchání) u člověka, který má dýchací cesty poškozené.</li>
    </ul>
    <h id="typy_charakteristika_reseni">Charakteristika a řešení jednotlivých typů kašle</h>
    <desc>Kašel se mění v průběhu onemocnění podle stupně podráždění nebo podle <a href="vyvoj_zanetu">stádia zánětlivých změn</a>. Při kašli jsou velmi zatěžovány všechny dýchací svaly. V extrémním případě si <a href="kyla">lze kašlem způsobit kýlu</a>.</desc>
    <p class="important">Aby byl <strong>kašel účinný a efektivní</strong> (vykašlání či odkašlání s co nejnižším využitím energie), je nutné sedět nebo lépe stát v mírném předklonu, jednou rukou se opírat a druhou si přidržovat břicho. <strong>Kašlání vleže na zádech je nevhodné.</strong> Musí-li pacient kašlat vleže, tak v poloze na boku v předklonu.</p>
    <dl>
      <dt>Neurotický kašel – nesmyslný</dt>
      <dd>Slouží nejčastěji v průběhu slovního projevu k získání času na urovnání myšlenky.</dd>
      <dd>Pomůže kamarádovo šetrné opakované upozornění.</dd>
      <dt>Pokašlání před začátkem slovního projevu – nesmyslný</dt>
      <dd>Většinou je vyvolané pocitem sucha v ústech v souvislosti s nervozitou.</dd>
      <dd>Lépe je polknout a tím rovnoměrně rozprostřít sliny po dutině ústní a hrtanu.</dd>
      <dt>Suchý dráždivý (štěkavý) kašel – obtěžující, nepřinášející úlevu</dt>
      <dd>Bývá v začátku horečnatého onemocnění nebo podrážděním zevní škodlivinou.</dd>
      <dd>Lze jej zklidnit vdechováním teplé páry nad hrncem s vodou nebo nad sprchou.</dd>
      <dd><strong>Pomůže čaj s citronem a medem a klid na lůžku.</strong></dd>
      <dd>Lze podat lék proti kašli a na udržení <a href="teplota">správné teploty</a>.</dd>
      <dt>Vlhký kašel – ulevující</dt>
      <dd>Navazuje na suchý dráždivý kašel.</dd>
      <dd><strong>Je třeba pokračovat v přijmu tekutin</strong>.</dd>
      <dd>Je vhodné podat lék k uvolnění průdušek který podpoří odkašlávání (na rozdíl od léků kašel potlačujících).</dd>
      <dt>Alergický kašel – obtěžující</dt>
      <dd>Vzniká podrážděním vdechováním alergenu.</dd>
      <dd>Zklidňuje se zvláštním <a href="leky">sprejem nebo jinou formou léku</a> (alergici znají a mají mít stále u sebe).</dd>
      <dd>Je vhodná změna prostředí.</dd>
      <dt>Hrčivý kašel se zkolabováním průdušek – škodící organizmu</dt>
      <dd><strong>Nepřináší úlevu a vyskytuje se nejvíce u malých dětí.</strong></dd>
      <dd>Opět je dobré podat léky na uvolnění dýchacích cest a snažit se tento typ kašle převést na vlhký kašel.</dd>
      <dt>Prudký kašel spojený s následným pocitem nedostatku vzduchu (dušnost) – vyčerpávající</dt>
      <dd>Nelze se mu bránit.</dd>
      <dd>Je dobré se postavit do otevřeného okna a opřít dlaněmi o parapet palci od sebe (pro maximální využití pomocného dýchacího svalstva) a <strong>snažit se dýchat klidně, zhluboka a pomalu</strong>.</dd>
      <dt>Usilovný kašel s nemožností se následně nadechnout a se strachem o život</dt>
      <dd>Bývá spojen s <a href="resuscitace">vdechnutím cizího tělesa</a>, kdy se pacient usilovně snaží předmět vykašlat, dokud mu nejdojde dech.
V plicích však zbývá stále dostatek vzduchu na uvolnění uvíznutého předmětu. Záchranář tak může uvíznutý předmět uvolnit prudkým stlačením hrudníku (Heimlichův manévr).</dd>
      <dd>V opačném případě se musí postižený sám snažit o pozvolný výdech a poté teprve nádech. Křeč kolem vdechnutého tělesa často sama povolí a dýchací cesty se uvolní.</dd>
      <dt>Kuřácký kašel – pro kuřáky nezbytný</dt>
      <dd>Nahrazuje činnost zničeného <em>řasinkového epitelu</em>.</dd>
    </dl>
    <h id="otazky" var="inputvar-otazky_h">n/a</h>
    <desc var="inputvar-otazky_desc">n/a</desc>
    <ol class="otazky">
      <li>K čemu slouží kašel?</li>
      <li>Kterým směrem posunuje řasinkový epitel (výstelka dýchacích cest) hlen?</li>
      <li>Kterým směrem posunuje dlaždicový epitel hlen?</li>
      <li>Co je suchý dráždivý kašel?</li>
      <li>Co je kuřácký kašel?</li>
      <li>Proč není vhodné kašlat vleže na zádech?</li>
    </ol>
    <h var="inputvar-feedback_h" id="dotace">n/a</h>
    <desc var="inputvar-feedback_desc">n/a</desc>
    <h var="inputvar-odkazy_h" id="odkazy" class="filter">n/a</h>
    <desc var="inputvar-odkazy_desc">n/a</desc>
    <p var="linklist">Seznam odkazů není k dispozici</p>
    <p var="inputvar-taglist" class="taglist">n/a</p>
  </section>
</body>