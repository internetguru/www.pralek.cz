<?xml version="1.0" encoding="utf-8"?>
<body data-fbcommentid="1859930834139279" data-type="article" data-image="/files/preview/koutek/podvrtnuti_kotniku/main.jpg" class="docinfo linklist" xml:lang="cs" ns="https://www.pralek.cz">
  <h ctime="2009-12-23" mtime="2009-12-23" data-top="942" author="Jaroslav Pavelka" authorid="jaroslav_pavelka" id="vyron_kotniku" short="Výron kotníku">Vyvrtnutí a podvrtnutí kotníku</h>
  <desc kw="kloub, vykloubení, úraz, pohyb">Jedná se o častý úraz převážně mladých lidí a sportovců. Panují však nejasnosti v tom, zda a kdy vyhledat lékařské vyšetření a existují různé možnosti léčení.</desc>
  <p>Nejčastěji dochází k úrazu <strong>při nadměrném nebo nečekaném násilí</strong> na nohu (noha je část dolní končetiny od kotníků po konce prstů) v pravolevém směru. Někdy stačí <strong>nečekaná překážka</strong>, která překvapí (kraj chodníku, výmol, obrubník). Další častou příčinou bývá <strong>neřízený pád či hrubé násilí</strong> (například při dopravní nehodě), které mohou působit kterýmkoli směrem.</p>
  <section>
    <h id="typy_podvrtnuti_kotniku_a_nazvoslovi">Typy podvrtnutí kotníků a názvosloví</h>
    <desc>n/a</desc>
    <p>
      Nejčastěji dochází k zatlačení nohy směrem pod vnitřní kotník. Tím se může poranit (pouze natáhnout nebo prasknout) kloubní pouzdro a někdy i vaz pod zevním kotníkem. Takový úraz se nazývá podvrtnutí, vyvrtnutí nebo zvrtnutí nebo odborně 
      <strong><em>distorze</em> zevního kotníku</strong>
      .
    </p>
    <p>
      Jestliže násilí působí opačně (tlačí nohu pod zevní kotník), pak se poraní kloubní pouzdro nebo vazy pod vnitřním kotníkem. Stav je označován jako podvrtnutí, zvrtnutí, vyvrtnutí nebo 
      <strong><em>distorze</em> vnitřního kotníku</strong>
      .
    </p>
    <p class="example">Často se zvrtnutí nesprávně laicky označuje jako <em>podvrknutí kotníku</em>, <em>vyvrknutí kotníku</em> či <em>zvrknutí kotníku</em>.</p>
    <p>Větší násilí může <a href="pady_z_kola">poranit hlezno</a> oboustranně. Jedná se o závažnější úraz, rychle nastupuje otok a brzy se ukazuje i krevní výron. Stav je označován jako <strong>podvrtnutí, zvrtnutí nebo vyvrtnutí obou kotníků</strong> (hlezna). Laicky bývá také označován jako „výron“. Vzhledem k nestabilitě kloubu lze mluvit i o <strong>vymknutí (vykloubení) hlezna</strong> – <em>hlezenného kloubu</em>.</p>
    <p><strong>Hlezenný kloub</strong> je velmi zatěžovaný složitý kloub, spojující 3 kosti:</p>
    <ul>
      <li>dolní konec kosti holení (hlavní nosná kost bérce), která zároveň tvoří vnitřní kotník,</li>
      <li>dolní vnitřní konec kosti lýtkové (mnohem slabší kost bérce), která tvoří zevní kotník,</li>
      <li>horní kloubní plocha kosti hlezenné.</li>
    </ul>
    <p>Kloub je udržován ve správném postavení pevným kloubním pouzdrem a velmi pevnými vazy, které vzájemně spojují jednotlivé kosti mezi sebou.</p>
    <h id="projevy_a_diagnoza_podvrtnuti_kotniku">Projevy a diagnóza podvrtnutí kotníku</h>
    <desc>n/a</desc>
    <p>Podvrtnutí zevního (resp. vnitřního) kotníku se projevuje bolestí pod zevním (resp. vnitřním) kotníkem. Vlastní kotník nebolí. Může dojít k otoku a může se tvořit krevní výron v místě bolesti. V případě vážnějšího poranění obou kotníků s nestabilitou kloubu je bolestivost pod oběma kotníky i před nimi na nártu. Poraněný není schopen chůze.</p>
    <p>Ve všech případech je nejlépe <strong>uložit poraněnou končetinu zřetelně do výšky a bolestivé místo ledovat</strong>. Diagnózu potvrdí odborný lékař chirurg nebo ortoped po doplnění rentgenovým vyšetřením k vyloučení možného současného <a href="zlomeniny">poranění kostí</a>.</p>
    <p>S vyhledáním odborného vyšetření lze <a href="nalehavost_vysetreni">vyčkat na vhodnou dobu</a>. Nejlépe všední den dopoledne, na horách lze vyčkat v chatě až ustane vánice, na lodi lze vyčkat příjezdu do přístavu. Do té doby je vždy nutné dodržet vyvýšení zraněné končetiny a ledování bolavého místa.</p>
    <h id="moznosti_leceni_podvrtnuteho_kotniku">Možnosti léčení podvrtnutého kotníku</h>
    <desc>n/a</desc>
    <p>Trenér pří úrazu hlezna doporučí <strong>léčení rozcvičením</strong>. Svým způsobem má pravdu. Skutečně po krátkodobém zklidnění dojde rozcvičením k rychlému ústupu potíží. Kloubní pouzdro a vazy však zůstanou volnější, větší než byly původně a tím je kloub méně stabilní. Lze tedy předpokládat, že dojde k opakování (recidivě) úrazu při každé sebemenší příležitosti.</p>
    <p>Jiná možnost je <strong>přiložení ortézy</strong>. Ortéza limituje pohyb hlezna v požadovaném směru, umožňuje však hybnost ve směru kolmém a umožňuje zatěžování kloubu. Tím se rovněž urychluje léčení poraněných měkkých tkání a urychlí se návrat ke sportu.</p>
    <p class="example">Dlouhodobé <a href="vhodna_obuv">preventivní nošení ortézy</a> je však sporné. V případě běžné zátěže nahrazuje ortéza oslabený vaz a ten proto nesílí a nezpevňuje se. V případě nadměrného násilí nebo nečekaného úrazu nezabrání ortéza recidivě.</p>
    <p><strong>Správně provedené tejpování</strong> může podpořit lehce poškozené kloubní pouzdro nebo vaz. Vzhledem k velkým silám v oblasti hlezna ale spíše jen symbolicky.</p>
    <p><strong>Pevná fixace</strong> (sádrová chodička nebo plastová fixace) na 6 týdnů však zajistí pevné zhojení kloubního pouzdra i vazů v původním postavení a po následném rozcvičení lze očekávat plnohodnotné zhojení bez následků a s mnohem menším rizikem opětovného úrazu než bylo popsáno výše. Pevnou fixaci je dobré přiložit až po sejití otoku tedy asi 3 dny po úrazu.</p>
    <h id="otazky" var="inputvar-otazky_h">n/a</h>
    <desc var="inputvar-otazky_desc">n/a</desc>
    <ol class="otazky">
      <li>Jaký je nejčastější úraz hlezenného kloubu?</li>
      <li>Co se poraní při podvrtnutí kotníku?</li>
      <li>Jaká je první pomoc při zvrtnutí kotníku?</li>
      <li>Jaké jsou možnosti léčení vyvrtnutého kotníku?</li>
      <li>Jaká je výhoda léčení distorze kotníku pevnou fixací?</li>
    </ol>
    <h var="inputvar-feedback_h" id="dotace">n/a</h>
    <desc var="inputvar-feedback_desc">n/a</desc>
    <h var="inputvar-odkazy_h" id="odkazy" class="filter">n/a</h>
    <desc var="inputvar-odkazy_desc">n/a</desc>
    <p var="linklist">Seznam odkazů není k dispozici</p>
    <p var="inputvar-taglist" class="taglist">n/a</p>
  </section>
</body>