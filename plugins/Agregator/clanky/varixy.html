<?xml version="1.0" encoding="utf-8"?>
<body data-fbcommentid="1859882924144070" data-type="article" data-image="/files/preview/koutek/krecove_zily/main.jpg" class="docinfo linklist" xml:lang="cs" ns="https://www.pralek.cz">
  <h ctime="2009-03-11" mtime="2021-02-03" author="Jaroslav Pavelka" id="varixy" short="Křečové žíly">Křečové žíly dolních končetin neboli varixy</h>
  <desc kw="cévy, krev, prevence, neúrazové, úraz, zánět, zdravý životní styl">Vznik křečových žil dolních končetin lze preventivně ovlivnit. Již vzniklé varixy je možno odstranit. Po operaci je nutné opět preventivně dbát na to, aby se varixy znovu nevytvořily.</desc>
  <p>Na dolních končetinách jsou dva žilní systémy – hluboký a povrchový. Změny na povrchovém systému bývají viditelné a někdy i bolestivé. Rozšířené rozsáhlé žilní městky často hyzdí dolní končetiny deformací a barevně. Někdy se mohou městky <a href="vyvoj_zanetu">zanítit</a> a být velmi bolestivé. Drobné rozšířené žilky (metličky) působí nepříjemně kosmeticky.</p>
  <section>
    <h id="spravna_a_narusena_funkce">Správná a narušená funkce žil</h>
    <desc>Krev je vypuzována srdečním svalem a tepnami je přenášena <a href="krevni_tlak">pod určitým tlakem</a> k cílovým orgánům. Po předání kyslíku a živin se krev vrací žílami zpět k srdci. Narozdíl od tepen <strong>krev žílami teče pasivně</strong> a není poháněna srdcem.</desc>
    <p>Pro správnou funkci žil je nutný průtok krve. Krev se v žíle pohybuje pouze samospádem (zemskou přitažlivostí) nebo opačným směrem stlačením žíly okolními svaly. Aby se krev pohybovala pouze požadovaným směrem, jsou v žílách <strong>jednosměrné chlopně</strong>.</p>
    <p>Při stlačení žíly se sloupec krve pohne pouze tím směrem, který mu chlopně umožní. Při uvolnění svalového napětí se krev nevrací. Zdravé chlopně tedy návrat krve neumožní.</p>
    <dl class="figure">
      <dt>
        <object type="image/svg+xml" data="/files/krecove_zily.svg" title="Správná a narušená funkce žil">
          <object type="image/gif" data="/files/krecove_zily.gif" title="Správná a narušená funkce žil">Správná a narušená funkce žil</object>
        </object>
      </dt>
      <dd>Správná a narušená funkce žil a) zdravá žíla v klidu, b) zdravá stlačená žíla, c) rozšířená žíla v klidu, d) rozšířená stlačená žíla, e) křečové žíly neboli varixy.</dd>
    </dl>
    <p>Při pasivním sezení nebo stání se krev žílou prakticky nepohybuje. Je uložena nad jednotlivými chlopněmi jako ve vacích (obrázek 1:a). <strong>Krev se pohne se při každém stlačení žíly</strong> pomocí stažení okolních svalů (obrázek 1:b). Požadovaný směr je dodržen díky funkčním chlopním.</p>
    <p>Může se stát, že <strong>se opakovaným přetěžováním žilní stěna postupně uvolní a žíla se rozšíří</strong>. Nerozšíří se však chlopně, proto se stanou nefunkčními. K rozšíření žil dochází kvůli méněcennosti vaziva žilní stěny, rodové dispozici, nevhodným návykům nebo díky nevhodnému zaměstnání.</p>
    <p>Nefunkční chlopně umožní v klidu pohyb krve dolů (obrázek 1:c). Při stlačení svalem umožní nezdravá žíla pohyb krve oběma směry (obrázek 1:d), nejen směrem požadovaným. <strong>Tlak městnající se krve se zvyšuje</strong> a postižená žíla se dále rozšiřuje. Rozšiřováním žil vznikají žilní městky neboli křečové žíly <em>(varixy)</em> (obrázek 1:e). Podobným způsobem se může rozšiřovat nadměrně namáhaná <a href="hemoroidy">„zlatá žíla“ v konečníku</a>.</p>
    <h id="leceni">Léčení křečových žil</h>
    <desc>V počátku onemocnění je možno zpomalit tvorbu varixů pomocí léků. Vyvinuté varixy je možné odstranit chirurgicky.</desc>
    <ul>
      <li>Léky ovlivní žilní stěnu tak, aby se více neuvolňovala. Stávající stav se tedy sice nezlepší, ale zpomalí se jeho zhoršování.</li>
      <li>Chirurgickým zákrokem je rozšířená žíla odstraněna i s varixy. Nejvhodnější <strong>metodu vždy individuálně doporučí odborný lékař</strong> po vyšetření. Podmínkou úspěšného řešení povrchního žilního systému je správná funkčnost hlubokého žilního systému.</li>
    </ul>
    <p class="important">Na konkrétní metodě chirurgického zákroku v podstatě nezáleží. Operačně, chemicky nebo laserem přerušená žíla vždy zanikne a následně je nahrazena nově vyrostlou žílou. Nově vzniklá žíla je zdravá, nerozšířená, bez varixů.</p>
    <h id="prevence_vzniku">Prevence vzniku křečových žil</h>
    <desc>Určitou dobu po odstranění křečových žil se mohou znovu začít objevovat nové varixy. Není to proto, že byla zvolena nevhodná operační metoda nebo že byl proveden nekvalitní výkon. Nové varixy vzniknou v případě, že pacient po operaci nezměnil návyky, které vedly ke vzniku původních varixů.</desc>
    <p>Zmíněnou rodovou dispozici změnit bohužel nelze. Snížená kvalita vaziva žilní stěny je dána. Je však nutné <strong>dlouhodobě bránit stagnaci krve</strong> v žílách dolních končetin a tím znemožnit nebo zpomalit vznik nových varixů. Největší <em>nápor na žíly vzniká nehybným stáním</em>.</p>
    <p class="example">Snad s výjimkou hradní stráže však nikdo bez hnutí stát nemusí. Prodavačka má jistě dost chození, které vznik varixů nepodporuje. Musí-li však déle stát bez hnutí, stačí <strong>střídavě přešlapovat z nohy na nohu</strong>, tím pumpovat krev a jejím posunem správným směrem znemožnit její stagnaci. Při větší zátěži stáním je vhodná elastická bandáž, která rovněž znemožní tvorbu varixů.</p>
    <p>Nevhodné je i <em>dlouhodobé sezení bez pohnutí</em>, zvláště s nohou přes nohu. Nedochází-li ke střídavému svalovému napětí a uvolnění, krev v žílách stagnuje a nebezpečí vzniku varixů narůstá. Ohrožený člověk by neměl zůstat delší dobu bez pohybu dolních končetin. Stačí v lýtkových svalech <strong>střídat svalové napětí a následné uvolnění</strong>.</p>
    <p class="important">Pro lidi s dispozicí k tvorbě křečových žil je vhodnější chodit než stát a ležet než sedět. Při každé příležitosti je vhodné nohy uložit do výšky (např. na stůl), a tím ulevit žilnímu systému a podpořit krevní návrat.</p>
    <h id="otazky" var="inputvar-otazky_h">n/a</h>
    <desc var="inputvar-otazky_desc">n/a</desc>
    <ol class="otazky">
      <li>Kdy teče krev žílami dolních končetin a kdy stagnuje?</li>
      <li>Jaký smysl mají chlopně v žílách dolních končetin?</li>
      <li>Jak působí léky na křečové žíly?</li>
      <li>Po operaci křečových žil mohou tyto vzniknout znovu?</li>
      <li>Co podporuje vznik křečových žil?</li>
    </ol>
    <h var="inputvar-feedback_h" id="dotace">n/a</h>
    <desc var="inputvar-feedback_desc">n/a</desc>
    <h var="inputvar-odkazy_h" id="odkazy" class="filter">n/a</h>
    <desc var="inputvar-odkazy_desc">n/a</desc>
    <p var="linklist">Seznam odkazů není k dispozici</p>
    <p var="inputvar-taglist" class="taglist">n/a</p>
  </section>
</body>
