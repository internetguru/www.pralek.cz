<?xml version="1.0" encoding="utf-8"?>
<body data-type="article" data-image="/files/preview/koutek/poraneni_sleziny/main.jpg" class="docinfo linklist" xml:lang="cs" ns="https://www.pralek.cz">
  <h author="Jaroslav Pavelka" authorid="jaroslav_pavelka" id="poraneni_sleziny" short="Poranění sleziny" ctime="2012-12-19" mtime="2012-12-19">Záludnost poranění sleziny u dětí</h>
  <!-- generated attribute kw by user_udpatekw.sh on 2019-01-10, do not edit -->
  <!-- generated attribute kw by user_udpatekw.sh on 2019-09-22, do not edit -->
  <desc kw="úrazy, dětské, krvácení, břicho, bolest, cévy">Poranění sleziny může být velmi zákeřným úrazem. Přes relativní nenápadnost rozvoje příznaků může zraněná slezina ohrozit nemocného na životě. Operační odstranění poraněné sleziny naštěstí nevede následně k poruchám zdraví.</desc>
  <p>Slezina je bohatě prokrvený křehký orgán uložený ve vazivovém pouzdře v dutině břišní (v levém podžebří). Podílí se <a href="imunita">na rozvoji imunity</a>, obměně krvinek, tvorbě protilátek a slouží jako rezervoár krve. Přesto, že slezina plní nepostradatelnou funkci v lidském těle, nebyly popsány závažnější poruchy zdraví v souvislosti s poúrazovou ztrátou sleziny.</p>
  <p class="example">V povědomí lidí je slezina coby neškodné „píchání v levém boku“ v dětství při běhání. Píchání je způsobeno stažením sleziny po jejím vyprázdnění (vyplavení rezervy krve ze sleziny) při fyzické zátěži.</p>
  <p>Zdaleka <strong>nejčastěji jsou poraněním sleziny postiženy děti</strong>, ale i v dospělosti je poranění sleziny potenciálně život ohrožujícím úrazem. Život člověku zachrání pouze <a href="nalehavost_lekarskeho_vysetreni">včasná operace</a> po stanovení správné diagnózy.</p>
  <section>
    <h id="nejcastejsi_priciny_poraneni_sleziny">Nejčastější příčiny poranění sleziny</h>
    <desc>n/a</desc>
    <p>K poranění sleziny dochází typicky při autonehodách – při prudkém nárazu na volant u aut bez airbagů (v případě přímého násilí na levý bok). K poranění sleziny dochází rovněž při pádech z výšky. Ani při <a href="pady_z_kola">různých sportovních úrazech</a> není poranění sleziny výjimkou. Ošetřující lékař na poranění sleziny vždy myslí v souvislosti s mírou násilí v rámci <strong>otevřeného nebo tupého poranění nebo jen pohmoždění břicha nebo dolních žeber vlevo</strong>.</p>
    <p>Obzvláště u dětí (v dospělosti pouze výjimečně) však může dojít k poranění sleziny <strong>působením pouze velmi malého násilí</strong>, mnohdy jen prostým uhozením do levého boku. Mechanizmus úrazu ani síla působícího násilí zdaleka neukazují na to, že by se mohlo jednat o závažné poranění břicha.</p>
    <p class="example">Jestliže se běžící dítě uhodí do levého boku o roh nábytku, který je právě ve výšce jeho dolních žeber (např. školní lavice nebo stůl), může si poranit slezinu. Dítě zdánlivě nevýznamnému úrazu nevěnuje pozornost a klidně pokračuje v zábavě.</p>
    <h id="projevy_poraneni_sleziny">Projevy poranění sleziny</h>
    <desc>n/a</desc>
    <p>Poranění sleziny se dělí na <em>jednodobé</em> a <em>dvoudobé</em>. V obou případech vzniká (jednou dříve, podruhé později) život ohrožující krvácení s následným <em>šokovým stavem</em>. Příznaky šokového stavu jsou rychlá <a href="srdecni_infarkt">srdeční akce</a> (rychlý tlukot srdce), <a href="krevni_tlak">pokles krevního tlaku</a>, <a href="teplota">opocení</a>, bledost, slabost, chlad končetin a následně <a href="mdloba_neboli_kolaps">kolaps</a>, porucha vědomí a smrt.</p>
    <ol>
      <li>Jednodobé poranění sleziny vznikne <strong>při úplném roztržení tkáně sleziny</strong> i s jejím pouzdrem. Záhy dochází ke krvácení do dutiny břišní a k rozvoji šokového stavu z krevní ztráty. Taková poranění bývají velmi dramatická.</li>
      <li>Dvoudobé poranění sleziny vznikne <strong>při drobném poranění</strong>.<ol>
        <li><em>V první době</em> dojde vlivem zdánlivě malicherného úrazu pouze k natržení tkáně a k drobnému <strong>krvácení uvnitř sleziny</strong>. Pouzdro sleziny tedy není úrazem roztrženo. Zvětšující se krevní výron postupně pouzdro napíná. Projevy úrazu nemusejí být zpočátku žádné. Během dnů vzniká neurčitá bolest nebo tlak v levém podžebří, bolest často vystřeluje do levého ramene.</li>
        <li>Jestliže v tomto stádiu vývoje úrazu není pacient vyšetřen a není stanovena správná diagnóza, může <em>ve druhé době</em> dojít k prasknutí pouzdra se stejně dramatickým <strong>krvácením do dutiny břišní</strong>, jako u jednodobého poranění.</li></ol></li>
    </ol>
    <p>Na opožděné krvácení dvoudobého poranění sleziny může pacient (typicky dítě) bohužel poměrně snadno zemřít. Příznaky mohou být podceněny a souvislost s několik dnů starým a mnohdy již zapomenutým drobným úrazem nemusí být zřejmá.</p>
    <h mtime="2012-12-23" id="potvrzeni_diagnozy_a_lecba_poranene_sleziny">Potvrzení diagnózy a léčba poraněné sleziny</h>
    <desc>n/a</desc>
    <p>V případě rozvoje příznaků <em>šokového stavu</em> je nutné bránit dalšímu rozvoji šoku a zajistit bezprostřední <a href="rychla_lekarska_pomoc">transport do nemocnice nejlépe formou RLP</a>. Čím dříve je zahájeno léčení, tím vyšší je naděje na úspěch léčby.</p>
    <p>Zatímco diagnózna jednodobého poranění sleziny bývá zřejmá, u dvoudobého poranění je důležité najít souvislost mezi současnými potížemi a nedávným úrazem. <strong>Ultrazvukové vyšetření břicha nejlépe potvrdí nebo vyloučí diagnózu</strong> lékaře po základním laboratorním vyšetření. Někdy je výhodnější CT břicha, které se ostatně u podezření na poranění dutiny břišní již provádí rutinně.</p>
    <p>U případů, kdy je přítomen jen malý krevní výron a pouzdro sleziny je nepoškozeno se postupuje konzervativně – postačuje klid a sledování na lůžku v rámci hospitalizace. Pacient je opakovaně kontrolován lékařem, ultrazvukem je sledován vývoj krevního výronu. Při postupném vstřebávání a zmenšování krevního výronu může být pacient za několik dnů uzdraven a bez operace propuštěn domů.</p>
    <p>Při rozsáhlejším natržení či roztržení sleziny je léčba primárně chirurgická. Při klasické břišní operaci se trhlina zaceluje speciálním tkáňovým lepidlem, nebo se slezina dle stupně poškození částečně či kompletně odstraňuje.</p>
    <p>Lidské tělo je tak dokonalé, že se dokáže se ztrátou sleziny samo vyrovnat. Po ztrátě sleziny totiž přebírají její nepostradatelnou funkci jiné orgány, které ji dokážou téměř plně nahradit. Zajímavostí z medicínského pohledu je fakt, že člověk po ztrátě sleziny se může klidně stát <a href="darcovstvi_krve">dárcem krve</a>.</p>
    <h id="otazky" var="inputvar-otazky_h">n/a</h>
    <desc var="inputvar-otazky_desc">n/a</desc>
    <ol class="otazky">
      <li>Jaké jsou příznaky šokového stavu?</li>
      <li>V čem spočívá záludnost dvoudobého poranění sleziny?</li>
      <li>Čím je způsobeno píchání v boku při běhu u dětí?</li>
      <li>Kde je uložena slezina a k čemu slouží?</li>
      <li>Jaké jsou možnosti léčení poraněné sleziny?</li>
    </ol>
    <h var="inputvar-odkazy_h" id="odkazy" class="filter">n/a</h>
    <desc var="inputvar-odkazy_desc">n/a</desc>
    <p var="linklist">Seznam odkazů není k dispozici</p>
    <p var="inputvar-taglist" class="toptags">n/a</p>
  </section>  
</body>
