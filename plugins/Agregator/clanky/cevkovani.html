<?xml version="1.0" encoding="utf-8"?>
<body xml:lang="cs" data-top="10" data-new="new" data-type="article" data-image="/files/preview/koutek/cevkovani/main.jpg" class="docinfo linklist" ns="https://www.pralek.cz">
  <h id="cevkovani" author="Jaroslav Pavelka" authorid="jaroslav_pavelka" short="Cévkování" ctime="2019-09-06T18:37:51+02:00">Cévkování močového měchýře</h>
  <desc kw="ledviny, močovod, močový měchýř, retence moči, močová cévka, cévkování, katetrizace, močový katetr, moč + permanentní katetr, jednorázové vycévkování, potíže s močovým katetrem">Pokud má pacient plný močový měchýř a nemůže se vymočit, jedná se o retenci moči. Pak je nutné moč vypustit cévkou, pacienta tzv. vycévkovat. V určitých případech se močová cévka zavádí také preventivně nebo z hygienických důvodů.</desc>
  <p>Močová trubice při močení odvádí moč z močového měchýře ven z těla. U mužů může normálnímu vymočení bránit nejčastěji zvětšená prostata, u žen neurologická porucha.</p>
  <p>Příčiny retence moči jsou</p>
  <ul>
    <li><a href="prostata">zvětšení prostaty</a> (hypertrofie) nebo její zhoubný nádor,</li>
    <li><a href="zanet_mocoveho_mechyre">pozánětlivé</a> <a href="zanet_mocoveho_mechyre">zúžení močové trubice</a>,</li>
    <li>ucpání močové trubice např. krevní sraženinou a</li>
    <li>porucha nervového zásobení močového měchýře.</li>
  </ul>
  <p>Cévka je sterilní trubička, kterou je z močového měchýře vypouštěna moč. Je vždy na jedno použití. Cévkování je jednoduchý nebolestivý zákrok, který je nepříjemný a obtěžuje převážně studem.</p>
  <p class="example">Moč se tvoří v ledvinách a dvěma močovody průběžně odtéká do močového měchýře, ve kterém se shromažďuje. Při močení je vypuzena <a href="penis-fimoza-obrizka">močovou trubicí</a> ven z těla.</p>
  <section>
    <h id="jednorazova_cevka">Jednorázová cévka</h>
    <desc>Jednorázové vycévkování (katetrizace močového měchýře) mužů i žen je rutinní výkon před mnohými léčebnými i diagnostickými zákroky ve zdravotnictví. Do močového měchýře je močovou trubicí zavedena jednorázová cévka neboli močový katetr.</desc>
    <p class="important">Močová cévka je sterilní, tedy bez <a href="mikroorganizmy">choroboplodných zárodků</a>. Rovněž její zavádění je prováděno za sterilních podmínek. Cévka je vyrobena z měkkého nedráždivého materiálu a šetrné cévkování není bolestivé.</p>
    <h id="trvala_cevka">Trvalá cévka</h>
    <desc>V případě očekávaných, opakovaných nebo dlouhodobých problémů s retencí lze zavést tzv. trvalou močovou cévku (permanentní katetr). Od jednorázové cévky se liší tím, že je složena ze dvou hadiček.</desc>
    <p>Hlavní hadička odvádí moč. Druhá tenká hadička má na zevním ústí ventilek, kterým se po zavedení cévky naplňuje malý balónek v měchýři. Po naplnění balónku (5 až 10 ml vody) nemůže cévka vypadnout, a tedy ji nelze z měchýře vytáhnout ani vytrhnout.</p>
    <p>Močová cévka je následně napojena průhlednou hadičkou na kalibrovaný průhledný sběrný vak. Lze tedy sledovat množství moči i její eventuální příměsi. Moč přitéká do vaku průběžně podle toho, jak rychle je tvořena ledvinami. V močovém měchýři se tedy žádná moč neudržuje. Jedná se o uzavřený systém, který nepáchne a nijak neobtěžuje pacienta ani jeho okolí.</p>
    <p>Cévku lze v měchýři ponechat asi 4 až 5 týdnů, pak je ji třeba vyměnit. Postupně se totiž na cévce usazují různé organické a anorganické látky, které by způsobily nepříjemné komplikace. Pokud se cévka vyměňuje, je nejprve nutné ventilkem vypustit obsah balónku. Pak lze cévku snadno vytáhnout.</p>
    <h id="komplikace_spojene_s_cevkovanim">Komplikace spojené s cévkováním</h>
    <desc>Cévkování je nepříjemné a lidé z něj mívají strach. Značnou roli hraje stud. Pacient, který je teoreticky obeznámen s cévkováním i s eventuálními potížemi, nemá s cévkou problém.</desc>
    <ul>
      <li>Bezprostředně po zavedení cévky má pacient pocit nutkání močení, i když má močový měchýř prázdný.</li>
      <li>Nepoučený pacient se často snaží cévku vytáhnout, protože má mylný pocit, že mu cévka brání v močení. To ovšem nejde, kvůli naplněnému balónku v měchýři.</li>
      <li>Pálení močové trubice po vycévkování bývá známkou jejího podráždění nebo později i <a href="lecba_zanetu">počínajícího zánětu</a>.</li>
      <li>V případě ucpání cévky je nutné nefunkční cévku odstranit a zavést novou (přecévkovat).</li>
      <li>Po odstranění cévky mívají pacienti dočasné potíže s udržením moče.</li>
    </ul>
    <h id="n_a" var="inputvar-otazky_h">n/a</h>
    <desc var="inputvar-otazky_desc">n/a</desc>
    <ol class="otazky">
      <li>Kdy je nutné zavést pacientovi cévku?</li>
      <li>Jaký je rozdíl mezi cévkou k jednorázovému vycévkování a trvalou cévkou?</li>
      <li>Proč nelze trvalou cévku vytrhnout z močového měchýře?</li>
      <li>Za jak dlouho a proč je třeba vyměnit trvalou cévku?</li>
    </ol>
    <h id="odkazy" var="inputvar-odkazy_h" class="filter">n/a</h>
    <desc var="inputvar-odkazy_desc">n/a</desc>
    <p var="linklist">Seznam odkazů není k dispozici</p>
    <p var="inputvar-taglist" class="toptags">n/a</p>
  </section>
</body>