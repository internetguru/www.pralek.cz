<?xml version="1.0" encoding="utf-8"?>
<body data-fbcommentid="1859877067477989" data-type="article" data-image="/files/preview/koutek/karpalni_syndrom/main.jpg" class="docinfo linklist" xml:lang="cs" ns="https://www.pralek.cz">
  <h ctime="2011-01-17" mtime="2011-01-17" author="Jaroslav Pavelka" authorid="jaroslav_pavelka" id="karpalni_syndrom" short="Karpální syndrom">Noční brnění prstů ruky: karpální syndrom</h>
  <desc kw="mozek-nervy, pohyb, zánět, nádory, nezhoubné">Syndrom karpálního tunelu se projevuje brněním, trnutím až bolestí 2. až 4. prstu ruky. Potíže narůstají hlavně v noci. Rozhýbání prstů pomůže pouze krátkodobě. Trvalým řešením obtěžujících potíží je operační uvolnění utlačovaného nervu.</desc>
  <p>Drobné zápěstní kůstky jsou ve zdravém zápěstí uloženy do mělkého oblouku (ve tvaru písmene U), který je shora uzavřen pevným vazem. Tento uzavřený prostor je nazýván <strong>karpální tunel</strong>. Tunelem procházejí šlachy ohýbačů prstů a středový nerv <em>(nervus medianus)</em>. Při pohybu prstů šlachy tunelem volně kloužou a středový nerv není drážděn.</p>
  <p>Syndromu karpálního tunelu vzniká:</p>
  <ul>
    <li>zmenšením objemu tunelu (nejčastěji jizvením po úrazu) nebo</li>
    <li>zvětšením objemu procházejících šlach (nejčastěji <a href="onemocneni_slach">otokem spojeným se zánětem</a>).</li>
  </ul>
  <p>Obě tyto změny se projeví brněním 2. až 4. prstu nejprve při zátěži. Brnění lze zpočátku odstranit rozcvičením prstů. S narůstajícími příznaky syndromu přechází brnění v <strong>trnutí až bolesti postižených prstů, a to převážně v noci</strong>. Rozcvičení prstů přináší stále pouze dočasnou úlevu.</p>
  <p class="example">Karpálním syndromem trpí převážně ženy středního a vyššího věku. V tomto stádiu se nemocní často nesprávně domnívají, že se jedná o <a href="mrtvice">cévní mozkovou příhodu (mrtvici)</a>.</p>
  <section>
    <h id="priciny_utlaku_nervu_s_naslednym_brnenim">Příčiny útlaku nervu s následným brněním</h>
    <desc>n/a</desc>
    <p>Brnění prstů může mít různé příčiny, jednou z nich může být např. syndrom karpálního tunelu. Při krátkodobém útlaku nervu lze většinou brnění rozcvičit. Dlouhodobý útlak většinou vyžaduje chirurgické řešení.</p>
    <ul>
      <li>
        Příčiny krátkodobého útlaku nervu: 
        <ul>
          <li>přeležení končetiny nebo otlačení končetiny v nepřirozené poloze,</li>
          <li>
            nesprávně přiložená sádrová fixace
            <br/>
            <em>(pak je nutné neprodleně reklamovat fixaci na příslušném pracovišti)</em>,
          </li>
          <li>
            uhození do „brňavky“
            <br/>
            <em>(brňavka je místo v lokti, kde vřetenní nerv prochází žlábkem v kosti těsně pod kůží a je tedy zranitelný)</em>.
          </li>
        </ul>
      </li>
      <li>
        Dlouhodobý útlak nervu bývá způsoben: 
        <ul>
          <li>nejčastěji příliš těsným tunelem v zápěstí <em>(karpální syndrom)</em>,</li>
          <li>méně často tlakem svalových úponů na krku <em>(skalenový syndrom)</em>,</li>
          <li>nebo <a href="nezhoubne_nadory">tlakem nezhoubného nádoru</a>,</li>
          <li>nebo <a href="bodne_a_strelne_poraneni">tlakem cizího předmětu</a> či jizvy.</li>
        </ul>
      </li>
    </ul>
    <h id="urceni_diagnozy_a_leceni_syndromu_karpalniho_tunelu">Určení diagnózy a léčení syndromu karpálního tunelu</h>
    <desc>n/a</desc>
    <p>Diagnózu určí neurolog na základě <a href="nalehavost_lekarskeho_vysetreni">vyšetření končetinových nervů</a> a zjistí místo útlaku. Standardně se provádí nebolestivé přístrojové vyšetření EMG <em>(elektromyografie)</em>. Jednoduchou operaci následně provede chirurg (nejlépe na specializovaném pracovišti chirurgie ruky), ortoped, neurochirurg nebo plastický chirurg.</p>
    <p>Operace se provádí v místním znecitlivění. Protnutí těsného vazu nad zápěstními kůstkami většinou přináší okamžitou úlevu. Při těžším postižení se stav upraví až časem.</p>
    <p>U komplikovanějších případů a při poruchách hojení je nutná pooperační fixace k zabránění nadměrného jizvení. Tím by mohlo dojít i k recidivě onemocnění. Délka fixace a doba rozcvičování (rehabilitace) a následné povolení zátěže se na různých pracovištích liší. Většinou se jedná o 2 až 3 měsíce do plné fyzické zátěže ruky.</p>
    <h id="otazky" var="inputvar-otazky_h">n/a</h>
    <desc var="inputvar-otazky_desc">n/a</desc>
    <ol class="otazky">
      <li>Co je karpální tunel?</li>
      <li>Jaké jsou příčiny vzniku syndromu karpálního tunelu?</li>
      <li>Kterou denní dobu se nejvíce projevuje rozvinutý syndrom karpálního tunelu?</li>
      <li>Jaké mohou být příčiny brnění prstů ruky?</li>
      <li>Který lékař řeší potíže s karpálním tunelem?</li>
    </ol>
    <h var="inputvar-feedback_h" id="dotace">n/a</h>
    <desc var="inputvar-feedback_desc">n/a</desc>
    <h var="inputvar-odkazy_h" id="odkazy" class="filter">n/a</h>
    <desc var="inputvar-odkazy_desc">n/a</desc>
    <p var="linklist">Seznam odkazů není k dispozici</p>
    <p var="inputvar-taglist" class="taglist">n/a</p>
  </section>
</body>