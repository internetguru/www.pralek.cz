<?xml version="1.0" encoding="utf-8"?>
<body data-fbcommentid="1859935877472108" data-type="article" data-image="/files/preview/koutek/puchyr_mozol_kuri_oko/main.jpg" class="docinfo linklist" xml:lang="cs" ns="https://www.pralek.cz">
  <h ctime="2010-08-19" mtime="2010-08-19" author="Jaroslav Pavelka" authorid="jaroslav_pavelka" id="puchyr_mozol_kuri_oko" short="Puchýř, mozol, kuří oko">Puchýř, mozol, kuří oko: jak správně ošetřovat</h>
  <!-- generated attribute kw by user_udpatekw.sh on 2020-01-15, do not edit -->
  <desc kw="kůže-podkoží, úrazy, neúrazové, zánět, bolest, poranění">Neporušený puchýř se nepropichuje ani nestříhá. Naopak je nutné dbát na to, aby nebyl ani omylem poškozen nebo porušen. V případě porušení krytu puchýře je hojení komplikováno zánětem a stává se bolestivým a zdlouhavým. Mozol může fyzické aktivitě napomáhat, překážet nebo ji znemožnit.</desc>
  <p>Puchýř je dutina vyplněná tekutinou (<a href="nezhoubne_nadory">podobně jako cysta</a>), která vznikla mezi dvěma základními vrstvami kůže (mezi pokožkou a škárou). Opakovaným tlakem na kůži šikmo nebo podélně u netrénovaného člověka dojde k násilnému oddělení pokožky a škáry a tím ke vzniku puchýře.</p>
  <p><a href="lymfaticke_uzliny">Tekutina (krevní plazma – lymfa)</a> se do puchýře vylévá okamžitě po jeho vzniku. Jedná se o obrannou reakci organizmu <a href="pady_z_kola">na úraz</a> a <strong>tekutina do puchýře patří</strong>.</p>
  <p>Puchýř vzniká mechanickým nebo tepelným poškozením kůže. Nejčastějšími příčinami vzniku puchýřů jsou:</p>
  <ul>
    <li>dlouhá chůze v nevhodné (nejčastěji nové, nevyšlápnuté) obuvi u netrénovaného člověka,</li>
    <li>špatné uchopení a držení nejčastěji nového pracovního nástroje,</li>
    <li><a href="ochlazeni_spaleniny">popálení</a></li>
    <li>nebo omrznutí.</li>
  </ul>
  <section>
    <h id="moznosti_vyvoje_puchyre">Možnosti vývoje puchýře</h>
    <desc>n/a</desc>
    <ol>
      <li>V případě neporušení krytu puchýře (puchýř je celistvý) nedochází ke <a href="mikroorganizmy">styku obsahu puchýře s mikroorganizmy</a> a puchýř se hojí bez zánětu. Puchýř tedy nebolí, pouze 2 dny na spodinu poněkud tlačí pro napěchovaný objem. Druhý až třetí den se začne tekutina vstřebávat a čtvrtý nebo pátý den se tekutina z puchýře zcela ztratí. Mezitím se zhojí spodina puchýře (škára). Po samovolném sloupnutí pokožky (nyní již suché „kůžičky“) nad bývalým puchýřem je spodina již zhojena – <strong>bez jizvy, bez bolesti, bez problémů.</strong></li>
      <li>Jestliže dojde k drobnému (mikroskopickému) poranění krytu puchýře, může se naopak obsah puchýře kontaminovat mikroorganizmy a může být následně zkalený nebo hnisavý (podle <a href="lecba_zanetu">stupně a vývoje zánětu</a>).</li>
      <li>V případě porušení pokožky nově vzniklého puchýře dochází ihned ke kontaminaci všudypřítomnými mikroorganizmy a <strong>puchýř se zanítí</strong>. <a href="zanet">Projevy zánětu</a> jsou bolest, otok, zarudnutí, někdy i teplota, omezení hybnosti v postižené oblasti.</li>
      <li>Pokud pokračuje postižený člověk v započaté činnosti i přes vznik a protržení puchýře, dojde i k poškození kůže (škáry) a vzniklá rána se bude vyvíjet podle stupně poranění. Nejedná se již o puchýř <a href="drobna_krvava_poraneni">ale o ránu (oděrku)</a>.</li>
    </ol>
    <h id="osetrovani_puchyru">Ošetřování puchýřů</h>
    <desc>n/a</desc>
    <p>Nejdůležitější zásada je neporušený a nezanícený čerstvě vzniklý <strong>puchýř nepropichovat ani neprostřihovat</strong>. Jednalo by se totiž o zcela nesmyslné konání, které by nepřineslo nic dobrého. Zcela jistě by však porušením krytu puchýře umožnilo průnik mikroorganizmům do puchýře. Hojení bez zánětu a proto nebolestivé by přešlo v hojení zánětlivé s mnoha nebo se všemi projevy zánětu.</p>
    <p class="important"><span class="fas fa-exclamation-triangle">i</span>Již protržený, zanícený, stržený, do hloubky porušený nebo krvácející puchýř je třeba ošetřit jako každou jinou znečištěnou nebo zanícenou ránu.</p>
    <ol>
      <li>Neporušený puchýř s nezaníceným obsahem se zhojí sám. Je třeba pouze dbát na to, aby nebyl poškozen následně, třeba i 2. nebo 3. den. Řešením je <a href="vhodna_obuv">jiná (vhodná) obuv</a>, může posloužit jakýkoli kryt (obvaz, prodyšná náplast, sportovní chránič a podobně).</li>
      <li>Rozhodne-li se pacient vyhledat lékaře, musí puchýř (ať porušený nebo celistvý) pouze zakrýt obvazem a následně nechat odborně ošetřit včetně desinfekce a přeočkování proti tetanu (které je nutné každých 10 – 15 let).</li>
      <li>V případě léčení porušeného puchýře svépomocí jsou vhodné opakované koupele ve slabém desinfekčním roztoku (růžový <a href="zarustajici_nehty">roztok hypermanganu nebo Betadina</a>) a v počátku malé množství jakékoli protizánětlivé mastičky. Mastičky nesmí být mnoho, aby nerozmáčela <em>(nemacerovala)</em> okolí rány. Asi po 2 dnech po vykoupání je dobré nechat na vzduchu zaschnout a pouze spodinu lehce promašťovat jakýmkoli příjemným krémem (nikoli heřmánkovou mastičkou, protože ta příliš vysušuje).</li>
    </ol>
    <h id="mozol_a_kuri_oko">Mozol a kuří oko</h>
    <desc>n/a</desc>
    <p>Postupným a přiměřeným zatěžováním prací nebo sportem nevznikne na inkriminovaném místě puchýř, ale vytvoří se mozol. U mozolu se pokožka stává pevnější, odolnější vůči zátěži, poněkud tmavší a vyšší <em>(hyperkeratóza)</em>. Dokud je mozol žádoucí, je možné jej ošetřovat a promazávat. V případě, že mozol začne překážet, je potřeba jej odstraňovat (snášet) např. pilníkem. Patřičným odborným pracovištěm je pedikůra nebo manikůra.</p>
    <ul>
      <li><strong>Vysoký mozol</strong> (nejčastěji na ruce nebo <a href="cert">na okraji chodidla</a>) roste do výšky směrem proti pracovnímu nástroji nebo proti tlačící botě. Může působit potíže – tlačit nebo bolet.</li>
      <li>
        <strong>Hluboký mozol</strong> roste do hloubky proti tlačícímu zdeformovanému drobnému kloubu nohy. 
        <ul>
          <li>Takový hluboký a bolestivý mozol se nazývá kuří oko <em>(kalus)</em>.</li>
          <li>Nejčastěji vzniká v případě deformace nohy (příčně plochá noha nebo stařecké deformace prstů).</li>
          <li>Často žádané chirurgické odstranění kuřího oka řeší problém pouze krátkodobě – do vytvoření nového mozolu.</li>
          <li>Definitivním řešením kuřího oka je ortopedická úprava postiženého kloubu nebo zvláštní ortopedická vložka nebo celá bota.</li>
        </ul>
      </li>
    </ul>
    <p class="example"><span class="fas fa-lightbulb">i</span>Často se tvoří <em>hyperkeratózy</em> na zdeformovaných nohách po amputacích prstů pro <a href="cukrovka">komplikace cukrovky</a>. Chirurgické ošetřování špatně prokrvené nohy <em>(diabetická noha)</em> je vždy svízelné a dlouhodobé. Specializovaným pracovištěm na řešení těchto problémů je <em>podiatrie</em>.</p>
    <h id="otazky" var="inputvar-otazky_h">n/a</h>
    <desc var="inputvar-otazky_desc">n/a</desc>
    <ol class="otazky">
      <li>Proč není dobré propichovat puchýř?</li>
      <li>Jaký smysl má tekutina uvnitř puchýře?</li>
      <li>Jak ošetřovat již protržený puchýř?</li>
      <li>Za jakých okolností je nutné si mozol ošetřovat?</li>
      <li>Proč chirurgické odstranění kuřího oka nevyřeší bolestivost při chůzi?</li>
    </ol>
    <h var="inputvar-feedback_h" id="dotace">n/a</h>
    <desc var="inputvar-feedback_desc">n/a</desc>
    <h var="inputvar-odkazy_h" id="odkazy" class="filter">n/a</h>
    <desc var="inputvar-odkazy_desc">n/a</desc>
    <p var="linklist">Seznam odkazů není k dispozici</p>
    <p var="inputvar-taglist" class="toptags">n/a</p>
  </section>
</body>