<?xml version="1.0" encoding="utf-8"?>
<body data-fbcommentid="1859867264145636" data-type="article" data-image="/files/preview/koutek/cukrovka/main.jpg" class="docinfo linklist" xml:lang="cs" ns="https://www.pralek.cz">
  <h ctime="2008-03-26" mtime="2019-11-14" data-top="914" author="Jaroslav Pavelka" id="cukrovka" short="Cukrovka">
    Jak žít s cukrovkou
  </h>
  <desc kw="strava-zažívání, látková výměna, porucha vědomí, první pomoc, nevolnost, pocení, cévy, břicho">
    Ukázněný diabetik (česky cukrovkář) se nemusí během života setkat se žádnými komplikacemi cukrovky. Ty bývají způsobené nedodržováním doporučených léčebných zásad.
  </desc>
  <p>
    Určitá hladina cukru v krvi je nezbytná jako energetická nabídka (potrava) pro buňky. Pro umožnění přechodu cukru do buňky je nezbytný inzulín (hormon vytvářený slinivkou břišní). Bez inzulínu cukr z krve do buňky nemůže proniknout.
  </p>
  <p class="important">
    Hladina cukru v krvi (glykémie) přirozeně kolísá. U neléčeného diabetika glykémie kolísá značně, což je v obou krajních případech život ohrožující.
  </p>
  <p>
    Standardní pokles hladiny cukru v krvi pod určitou hodnotu vyvolá u každého člověka pocit hladu. Trvá-li stav déle (člověk se nenasytí), játra začnou cukr vyrábět z jiných zdrojů podle aktuální nabídky – z bílkovin nebo z tuků.
  </p>
  <p class="important">
    Vyhýbání se cukrům ve stravě je u zdravého člověka zbytečné podobně jako vyhýbání se jakékoli <a href="cholesterol">jiné ústrojné látce</a>. Zvyšuje to nároky na játra a zbytečně zatěžuje organizmus.
  </p>
  <section>
    <h id="nepoznana_nebo_nelecena_cukrovka">
      Neléčená cukrovka dlouhodobě ničí organizmus
    </h>
    <desc>
      Člověk nemocný cukrovkou <em>(diabetik)</em> trpí nedostatkem inzulínu nebo jeho zhoršenou kvalitou. To způsobuje, že buňky nedokáží cukr z krve získat. Protože chybí inzulín a buňky tedy mají hlad, organizmus chybně řeší situaci další a další nabídkou cukru do krve. Neléčená cukrovka čili vysoká glykémie pak ničí mnohé orgány:
    </desc>
    <ul>
      <li>cévy až s následkem amputace <a href="srdecni_infarkt">z nedostatečného prokrvení</a> končetin z důvodu kornatění cév <em>(ateroskleróza)</em>,
      </li>
      <li>zrak až s následkem oslepnutí,
      </li>
      <li>
        <a href="mocove_kameny">ledviny</a> až po jejich selhání,
      </li>
      <li>nervy s poruchou až vymizením čití (hmatu) a další.
      </li>
    </ul>
    <p class="example">
      Nejcitlivější na nedostatek energie jsou buňky mozkové. Na jejich podnět <strong>organizmus reaguje zvyšováním množství cukru v krvi</strong>.
    </p>
    <p>
      V případě požití sladkého jídla se glykémie ještě zvyšuje (i na několikanásobek normální hodnoty). Projevem tohoto stádia cukrovky může být zatím jen občasná slabost a prakticky trvalá žízeň. Pacient o své nemoci bohužel nemusí vůbec vědět. Tehdy vzniká prostor pro rozvoj komplikací cukrovky.
    </p>
    <p class="important">
      <strong>Po cukrovce je vhodné preventivně pátrat</strong>, zejména v případě výskytu cukrovky v rodině. Praktický lékař dokáže cukrovku velmi snadno prokázat a pacienta předat specialistovi <em>(diabetologovi)</em>. Ten provede určitá vyšetření a určí typ a závažnost onemocnění a způsob léčení.
    </p>
    <h id="typy_cukrovky">
      Typy cukrovky
    </h>
    <desc>
      Existují tři základní typy cukrovky. Liší se podle závažnosti a způsobu léčení.
    </desc>
    <dl>
      <dt>
        Nejlehčí forma
      </dt>
      <dd>
        Lze ji léčit <strong>pouze dietou</strong>, tedy postačí omezit nabídku cukrů ve stravě.
      </dd>
      <dd>
        Na zpracování kaloricky i složením vyvážené stravy postačí vlastní inzulín. V případě nadbytku cukru ve stravě by nedokázala slinivka uvolnit dostatek inzulínu na jeho zpracování. Následkem by byla dočasná vysoká hladina cukru v krvi <em>(hyperglykémie)</em>.
      </dd>
      <dt>
        Závažnější forma
      </dt>
      <dd>
        Kromě dodržování diety je potřeba podávat <strong>určité léky podporující tvorbu vlastního inzulínu</strong> ve slinivce břišní. Ty se podávají formou tablet a množství je dáno úrovní choroby.
      </dd>
      <dt>
        Nejzávažnější forma
      </dt>
      <dd>
        Kromě diety vyžaduje také <strong>injekční podávání cizího inzulínu</strong>, protože vlastní inzulín se prakticky netvoří. Inzulínu je mnoho druhů s různou délkou působení. Různé jsou také možnosti aplikace, například pomocí inzulínové pumpy.
      </dd>
    </dl>
    <h id="kratkodobe_komplikace">
      Krátkodobé komplikace cukrovky
    </h>
    <desc>
      Krátkodobé komplikace cukrovky způsobuje dočasný nedostatek nebo naopak přebytek cukru v krvi. V obou případech může následovat pocení, nevolnost až s následným <a href="kolaps">bezvědomím</a>.
    </desc>
    <dl>
      <dt>
        Nedostatek cukru v krvi <em>(hypoglykémie)</em>
      </dt>
      <dd>
        Jestliže dávku inzulínu nenásleduje patřičný příjem potravy, dojde spotřebováním cukru z krve k nadměrnému poklesu jeho hladiny.
      </dd>
      <dt>
        Nadbytek cukru v krvi <em>(hyperglykémie)</em>
      </dt>
      <dd>
        Jestli si diabetik nepodá inzulín a nasytí se sladkým jídlem, hladina cukru v jeho krvi se může mnohonásobně zvýšit.
      </dd>
    </dl>
    <p>
      Zachránce nepozná, zda se jedná o příliš vysokou či nízkou hladinu cukru. Hrozícímu <strong>kolapsu lze předejít podáním sladkého nápoje</strong>. V případě mnohem častější <em>hypoglykémie</em> podaný cukr zachrání život. Naopak v případě <em>hyperglykémie</em> podaný cukr nepomůže, závažnost stavu nijak neovlivní a je třeba volat <a href="zachranka">záchranku</a>.
    </p>
    <h id="otazky" var="inputvar-otazky_h">
      n/a
    </h>
    <desc var="inputvar-otazky_desc">
      n/a
    </desc>
    <ol class="otazky">
      <li>Za jakých podmínek vznikají komplikace cukrovky?
      </li>
      <li>Co je glykémie?
      </li>
      <li>Co je inzulín a k čemu slouží?
      </li>
      <li>Kdy kolísá glykémie diabetikovi více než zdravému člověku?
      </li>
      <li>Které orgány jsou nejvíce ničeny vysokou glykémií?
      </li>
      <li>Jaké jsou 3 možnosti léčení cukrovky?
      </li>
      <li>Jak pomoci diabetikovi, který je zmatený, potí se, není mu dobře?
      </li>
    </ol>
    <h var="inputvar-feedback_h" id="dotace">
      n/a
    </h>
    <desc var="inputvar-feedback_desc">
      n/a
    </desc>
    <h var="inputvar-odkazy_h" id="odkazy" class="filter">
      n/a
    </h>
    <desc var="inputvar-odkazy_desc">
      n/a
    </desc>
    <p var="linklist">
      Seznam odkazů není k dispozici
    </p>
    <p var="inputvar-taglist" class="taglist">
      n/a
    </p>
  </section>
</body>
