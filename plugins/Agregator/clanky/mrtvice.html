<?xml version="1.0" encoding="utf-8"?>
<body data-fbcommentid="1859874747478221" data-type="article" data-image="/files/preview/koutek/iktus/main.jpg" class="docinfo linklist" xml:lang="cs" ns="https://www.pralek.cz">
  <h ctime="2008-07-05" mtime="2020-08-04" author="Jaroslav Pavelka" authorid="jaroslav_pavelka" id="mrtvice" short="Mrtvice">Cévní mozková příhoda</h>
  <!-- generated attribute kw by user_updatekw.sh on 2020-10-11, do not edit -->
  <desc kw="infarkt, cévy, krev, mozek-nervy, pocení, nevolnost, zvracení, porucha vědomí, srdce">Cévní mozková příhoda (také mrtvice, iktus či mozkový infarkt) je způsobena nedokrvením části mozku z důvodu <a href="cholesterol">zúžení nebo ucpání cév</a> vyživujících mozek. Může se také jednat o prokrvácení části mozku z důvodu prasknutí nemocné cévy. Záludnost CMP spočívá v nenápadnosti nástupu a v jejím pozvolném a nebolestivém rozvoji.</desc>
  <p>Do mozku přitéká krev čtyřmi tepnami, které jsou vzájemně propojeny. Proto se <a href="koureni_cigaret">částečné zmenšení průtoku</a> některé z těchto tepen nemusí vůbec projevit, nebo se projeví jen přechodnou poruchou mozku. Ostatní cévy ji mohou do určité míry nahradit.</p>
  <p>V případě pokročilejšího nebo náhle vzniklého stavu zhoršení prokrvení části mozku se projeví některé známky mozkové mrtvice. Na rozdíl od <a href="srdecni_infarkt">infarktu srdečního</a> <strong>mozková mrtvice vůbec nebolí</strong>. Proto bývají její příznaky bohužel podceňovány a následky pak tragické.</p>
  <section>
    <h id="nejcastejsi_projevy">Nejčastější projevy cévní mozkové příhody</h>
    <desc>Následující projevy CMP mohou doprovázet jak neúrazové, tak <a href="subduralni_hematom">úrazové krvácení do mozku</a>. Často nevýrazné projevy mnohdy samovolně ustoupí a s odstupem hodin se znovu vrátí, tentokrát závažnější.</desc>
    <ul>
      <li>Slabost končetiny – neschopnost unést v postižené ruce drobný předmět, který se zdá být velmi těžký, postižená noha je nejistá při chůzi, podlamuje se.</li>
      <li>Porucha mluvení – nemocný se obtížně vyjadřuje, často i sám vnímá, že se mu nedaří normálně mluvit.</li>
      <li>Pokleslý koutek úst.</li>
      <li>V případě současně <a href="krevni_tlak">vysokého krevního tlaku</a> se objevuje bušení v hlavě, bolest nebo točení hlavy, opocení, slabost, <a href="travici_potize">nevolnost nebo i zvracení</a>.</li>
      <li>V případě závažnějšího postižení vzniká nemožnost pohybu postiženou končetinou, neschopnost mluvit nebo dokonce <a href="resuscitace">porucha vědomí až bezvědomí</a>.</li>
    </ul>
    <p class="important">Brnění nebo poruchy čití mohou sice doprovázet CMP, ale mnohem častěji vzniknou pouhým přeležením paže! Hlubokým spánkem na paži v nevhodné poloze se otlačí nebo natáhne nervový svazek nebo nerv. Při probuzení je končetina jako cizí, necitlivá, studená, nelze jí aktivně pohnout. Stav se během několika minut sám upraví.</p>
    <h id="nasledky">Následky mozkové mrtvice</h>
    <desc>Nejčastějšími následky CMP bývá trvalá <strong>porucha hybnosti</strong> postižených končetin různého stupně a <strong>změněná povaha</strong>. Postižená část mozku přestala fungovat a její funkci se snaží nahradit ostatní části mozku. Impulsy si hledají jiné (náhradní) dráhy. Proces je dlouhodobý a rehabilitace je velmi náročná pro postiženého i pro jeho blízké.</desc>
    <p>Jestliže se podaří správně rozpoznat první příznaky CMP a <a href="nalehavost_vysetreni">včas vyhledat lékařskou pomoc</a> (rozhodují minuty), často se může podařit obnovit prokrvení mozku dříve, než se plně vyvine chorobné ložisko. Mozková mrtvice v ideálním případě vůbec nevznikne nebo s následky minimálními ve srovnání s průběhem bez léčebného ovlivnění.</p>
    <h id="otazky" var="inputvar-otazky_h">n/a</h>
    <desc var="inputvar-otazky_desc">n/a</desc>
    <ol class="otazky">
      <li>V čem spočívá záludnost mozkové mrtvice?</li>
      <li>Proč je třeba pospíchat s vyhledáním lékařské pomoci při podezření na mozkovou mrtvici?</li>
      <li>Jaké jsou nejčastější projevy mozkové mrtvice?</li>
      <li>Proč mohou projevy mrtvice dočasně samovolně ustoupit a následně se znovu projevit?</li>
    </ol>
    <h var="inputvar-feedback_h" id="dotace">n/a</h>
    <desc var="inputvar-feedback_desc">n/a</desc>
    <h var="inputvar-odkazy_h" id="odkazy" class="filter">n/a</h>
    <desc var="inputvar-odkazy_desc">n/a</desc>
    <p var="linklist">Seznam odkazů není k dispozici</p>
    <p var="inputvar-taglist" class="taglist">n/a</p>
  </section>
</body>