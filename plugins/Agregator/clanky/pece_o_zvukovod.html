<?xml version="1.0" encoding="utf-8"?>
<body data-fbcommentid="1859925557473140" data-type="article" data-image="/files/preview/koutek/pece_o_zvukovod/main.jpg" class="docinfo linklist" xml:lang="cs" ns="https://www.pralek.cz">
  <h ctime="2012-07-31" mtime="2012-07-31" data-top="947" author="Jaroslav Pavelka" authorid="jaroslav_pavelka" id="pece_o_zvukovod" short="Péče o zvukovod">Péče o zevní zvukovod</h>
  <!-- generated attribute kw by user_updatekw.sh on 2020-07-17, do not edit -->
  <desc kw="zánět, hygiena, nevolnost, zvracení, točení hlavy, prevence, poranění">Zanedbaná hygiena zevního zvukovodu a nadměrné množství ušního mazu mohou působit velmi nepříjemné potíže. Některé z nich (např. točení hlavy) zdánlivě s uchem nesouvisejí.</desc>
  <p>Zevní zvukovod je asi 3 cm dlouhá trubička, která vede zvuk od ušního boltce k ušnímu bubínku. Ušní maz chrání zvukovod před vlivy vnějšího prostředí. Normální množství mazu není ve zvukovodu viditelné.</p>
  <p>Ušní maz spolu se zachycenými nečistotami velmi pomalu stéká k ústí zvukovodu (viditelný vstup do zvukovodu), odkud je při hygieně uší odstraňován. To neplatí, pokud se maz ve zvukovodu nadměrně nahromadí a zatvrdne. Proto je třeba se nadměrného množství mazu a nečistot zbavovat.</p>
  <section>
    <h id="priciny_a_projevy_nadbytku_usniho_mazu">Příčiny a projevy nadbytku ušního mazu</h>
    <desc>n/a</desc>
    <p>Ušní maz se může ve zvukovodu hromadit a tuhnout zejména v souvislosti s prachem a nečistotami. Lidé, kteří pracují v prašném nebo špinavém prostředí, jsou k hromadění a tvrdnutí mazu náchylnější.</p>
    <p>Nahromaděný ztuhlý maz se nazývá <em>cerumen</em> (laicky špunt nebo zátka v uchu). <em>Cerumen</em> může zvukovod zužovat nebo ho může kompletně uzavřít (ucpat), může se však také opírat o bubínek a tím ho dráždit.</p>
    <p>Na základě konkrétních potíží provádí vyšetření ucha a nejspíš i následný výplach zvukovodu <a href="nalehavost_lekarskeho_vysetreni">praktický nebo ušní lékař</a>. <em>Cerumen</em> může způsobovat následující potíže:</p>
    <ul>
      <li>zhoršení sluchu,</li>
      <li>„zalehnutí“ ucha,</li>
      <li>nemožnost určení místa, odkud přichází zvuk (v případě kompletního ucpání zvukovodu),</li>
      <li>bolestivost způsobenou drážděním zevního zvukovodu nebo bubínku,</li>
      <li>slyšení neexistujících zvuků (často stálého tónu),</li>
      <li>točení hlavy, závratě, ztráta orientace v prostoru, <a href="funkcni_poruchy_traveni">nevolnost nebo zvracení</a>,</li>
      <li><a href="lymfaticke_uzliny">zánět zevního zvukovodu</a>.</li>
    </ul>
    <p>Aby k popsaným potížím nedošlo, je třeba o zevní zvukovod patřičně pečovat. Péče o zvukovod závisí na prašnosti prostředí a sklonu k nadměrné tvorbě mazu jednotlivce.</p>
    <h id="hygiena_zevniho_zvukovodu">Hygiena zevního zvukovodu</h>
    <desc>n/a</desc>
    <p>Většina lidí žádnou zvláštní péči o zvukovod nepotřebuje. Některým lidem se tvoří nadměrné množství ušního mazu buď z důvodu, že k tvorbě nadměrného množství mazu mají sklon, nebo proto, že pobývají ve znečištěném prostředí.</p>
    <ol>
      <li><strong>Za normálních podmínek</strong> není třeba se zvukovodu věnovat. Maz se postupně uvolňuje a při běžné hygieně jej postačí odstraňovat ze zevního ústí zvukovodu.</li>
      <li><strong>Při nadměrné tvorbě ušního mazu</strong> lze zvukovody ošetřovat v lékárně zakoupeným zvláštním ušním sprejem, který dokáže <em>cerumen</em> rozpouštět. Uvolněný maz lze následně snadno ze zvukovodu odstranit ručníkem nebo ušní štětičkou.</li>
    </ol>
    <p>Není-li ušní sprej k dispozici, lze v nouzi použít rostlinný olej. Olej nakapaný do zvukovodu <em>cerumen</em> uvolní (podobně jako sprej). Pak lze proudem vlažné vody (například pomocí sprchy nebo velké injekční stříkačky a vhodné hadičky) odstranit obsah zevního zvukovodu. Vždy je nutné použít příjemně vlažnou vodu a vyplachovat rovnoměrně (střídavě) obě uši, aby podrážděním nedošlo k točení hlavy nebo závrati.</p>
    <h id="voda_a_zevni_zvukovod">Voda a zevní zvukovod</h>
    <desc>n/a</desc>
    <p><strong>Zdravému uchu voda nevadí.</strong> Při potápění, koupání, sprchování nebo při prudkém dešti běžně voda vniká do zevního zvukovodu. Následně většina vody vyteče. Zbytku nevyteklé vody je dobré se zbavit. K jejímu odstranění nejlépe slouží ušní štětička (k tomu účelu vyrobená).</p>
    <p class="example">Voda se do zvukovodu dostává nejen lidem, ale i zvířatům. Některá zvířata se zbavují nečistot a zbytků vody ze zvukovodů prudkým třesením hlavou – pomocí odstředivé síly. Přítomnost vody ve zvukovodu je tedy přirozená.</p>
    <p><strong>Působí-li voda ve zvukovodu potíže</strong>, nejčastější příčinou bývá <em>cerumen</em>. Voda do zaneseného zvukovodu může proniknout a zvukovod dráždit. Voda pak může způsobit nebo zhoršit bolestivost znečištěného zvukovodu. Někdy může voda částečně naplnit dutiny ve znečištěném zvukovodu a při pohybu hlavou způsobovat různé zvuky a nepříjemné pocity (jako kdyby byl v uchu hmyz).</p>
    <p class="example">Obzvláště při nocování ve volné přírodě může mírný déšť nebo jen ranní rosa způsobit ve znečištěném zvukovodu bolesti, zvuky nebo jiné potíže. To vysvětluje vznik historek o přítomnosti hmyzu ve zvukovodu. Ne náhodou se škvor v mnoha krajích přezdívá „ušák“ nebo „uchavec“. Ve skutečnosti jakýkoli hmyz vleze do ucha pouze omylem a velmi neochotně.</p>
    <p>Voda do zvukovodu nesmí jedině v případě onemocnění zvukovodu nebo bubínku (například po proděravění ušního bubínku). Častým problémem uší je svědění způsobené plísní.</p>
    <h id="svedeni_usi_a_jejich_nevhodne_osetrovani">Svědění uší a jejich nevhodné ošetřování</h>
    <desc>n/a</desc>
    <p>Svědění zevního zvukovodu s ušním mazem nesouvisí. Bývá způsobeno <a href="plisne_kuze">plísňovým onemocněním</a>. Vhodný lék doporučí <a href="nalehavost_lekarskeho_vysetreni">ušní nebo kožní lékař</a>.</p>
    <p>Je krajně nevhodné, používat k čištění uší (nebo k poškrábání) tvrdé předměty jako např. špejle, zápalka nebo dokonce drát. Při manipulaci nevhodným předmětem v zevním zvukovodu dochází k povrchovým oděrkám, které se mohou stát <a href="bakterie">vstupní branou infekce</a>. Tím může vzniknout <a href="zanet">zánět zvukovodu</a>. Při neopatrném pohybu může dokonce dojít k nebezpečnému poranění ušního bubínku.</p>
    <h id="otazky" var="inputvar-otazky_h">n/a</h>
    <desc var="inputvar-otazky_desc">n/a</desc>
    <ol class="otazky">
      <li>Co je zevní zvukovod?</li>
      <li>K čemu slouží ušní maz?</li>
      <li>Jaké potíže může způsobovat cerumen?</li>
      <li>Kdy se může a kdy se nesmí dostat voda do ucha?</li>
      <li>Proč je nevhodné užívat k čištění uší tvrdé předměty?</li>
    </ol>
    <h var="inputvar-feedback_h" id="dotace">n/a</h>
    <desc var="inputvar-feedback_desc">n/a</desc>
    <h var="inputvar-odkazy_h" id="odkazy" class="filter">n/a</h>
    <desc var="inputvar-odkazy_desc">n/a</desc>
    <p var="linklist">Seznam odkazů není k dispozici</p>
    <p var="inputvar-taglist" class="taglist">n/a</p>
  </section>  
</body>
