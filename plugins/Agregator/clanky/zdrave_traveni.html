<?xml version="1.0" encoding="utf-8"?>
<body data-fbcommentid="1859947917470904" data-type="article" data-image="/files/preview/koutek/stravovaci_navyky/main.jpg" class="docinfo linklist" xml:lang="cs" ns="https://www.pralek.cz">
  <h ctime="2009-09-01" mtime="2009-09-01" data-top="936" author="Jaroslav Pavelka" authorid="jaroslav_pavelka" id="zdrave_traveni" short="Zdravé trávení">Stravovací návyky a trávicí systém</h>
  <desc kw="zdravý životní styl, strava-zažívání, žláza, žlučník, žaludek, břicho, tekutiny">Zdravý člověk má obrovské rezervy, může jíst a pít kdykoli a cokoli a trávení nevnímá. V případě vyčerpání rezerv a pocitu potíží v souvislosti s jídlem je třeba pátrat ve stravovacích návycích dříve, než začít užívat léky podporující trávení.</desc>
  <section>
    <h id="ustrojne_latky">Získávání ústrojných látek</h>
    <desc>Lidský organizmus ke svému správnému chodu potřebuje kombinaci <em>ústrojných látek</em> (cukry, tuky, bílkoviny). Tuto kombinaci nemůže nikdy přesně dostat přijatou stravou. Všechno snědené jídlo v zažívacím ústrojí je postupně rozloženo na jednotlivé <em>ústrojné látky</em>.</desc>
    <p>K rozložení přijaté potravy slouží trávicí enzymy. Ústrojné látky jsou ze střeva vstřebávány a krví se dostávají do jater. <strong>Játra dokážou vzájemně přeměňovat libovolnou ústrojnou látku v jinou</strong> – podle momentální potřeby organizmu.</p>
    <p class="important">Veškerá nadbytečná přijatá strava (nad momentální energetické potřeby organizmu) je vždy <strong>přeměněna v zásobní tuk a ukládána</strong>. Důležitý je tedy <a href="obezita_a_energie">poměr mezi energetickým příjmem a výdejem</a>.</p>
    <p class="example">Lenoch, který je trvale na válendě, bude tloustnout, přestože se bude živit pouze nízkotučnými jogurty a zeleninou. Protože jeho organizmus nepotřebuje žádnou aktivní energii, budou jeho játra téměř veškerou zdravou stravu přetvářet v tuky a ty ukládat (tloustnutí).</p>
    <p>Některé látky si organizmus vyrobit neumí (esenciální bílkoviny, vitamíny a minerály). Ty je potřeba tělu dodávat, ideálně příjmem různorodé stravy. Není tedy až tak důležité, zda bude strava spíše sladká, bílkovinná nebo tučná, masitá nebo bezmasá – ale bude-li <strong>strava dlouhodobě různotvárná</strong>.</p>
    <h id="proces_traveni">Proces trávení a typické problémy</h>
    <desc>Správně zpracovat snědenou potravu v zažívacím traktu je komplexní a energeticky náročný proces. Narušit správné trávení a způsobit zažívací potíže mohou často zbytečné zlozvyky.</desc>
    <dl>
      <dt>Při jídle je strava v ústech řádně rozmělněna a promíchána se slinami</dt>
      <dd>Tím je zahájen proces trávení. Sliny totiž obsahují látku (enzym), štěpící složité cukry.</dd>
      <dd>Ve stěnách jícnu, žaludku i střev jsou hladké svaly, které zvolna posunují obsah <a href="strevni_nepruchodnost">požadovaným směrem</a> (peristaltika).</dd>
      <dt>V žaludku je potrava míšena s dalšími enzymy a s kyselinou solnou</dt>
      <dd>Ty se tvoří ve zvláštních žlázkách v žaludeční stěně. Tím dochází k rozkladu bílkovin.</dd>
      <dd>Potrava zůstává v žaludku různě dlouhou dobu od několika minut po mnoho hodin – podle složení stravy a stupně rozkousání.</dd>
      <dd class="important">Zapíjením jídla vodou se zmíněné enzymy a kyselina zbytečně ředí a odplavují dále do střeva. Tím se <a href="travici_potize">kvalita trávení znehodnocuje</a> se všemi důsledky (tlačení břicha, větry a prodloužení trávicího procesu).</dd>
      <dt>Zpracovaná potrava v tekutém stavu pokračuje do dvanáctníku</dt>
      <dd>Sem vyúsťují <a href="zlucove_kameny">žlučové cesty</a> společně s vývodem slinivky břišní. Žluč je trávicí šťáva, která se tvoří v játrech.</dd>
      <dd>Trávicí <a href="zanet_slinivky">šťáva slinivky břišní</a> je velmi agresivní tekutina; do střeva musí přitéct její přiměřené množství.</dd>
      <dd>Dochází zde k rozkladu tuků.</dd>
      <dt>Další části tenkého střeva (lačník a kyčelník)</dt>
      <dd>Probíhá zde štěpení potravy a postupné vstřebávání všech živin.</dd>
      <dd>V každé části střeva se vstřebává v návaznosti určitá živina, vitamín nebo minerál.</dd>
      <dt>Nevstřebané zbytky potravy postupují do tlustého střeva (tračník)</dt>
      <dd>Zde je pomocí <a href="bakterie">bakteriálních kmenů</a> dokončeno vstřebávání potravy a následuje zpětné vstřebávání tekutin a formování stolice.</dd>
      <dd>Stolice je uložena v esovité kličce a při vyprazdňování (defekaci) vychází z konečníku řitním otvorem.</dd>
    </dl>
    <p>Typické problémy:</p>
    <ul>
      <li>Nedostatečné rozkousání potravy (hltání jídla) může způsobit <a href="spolknute_predmety">uvíznutí polykaného sousta v jícnu</a>.</li>
      <li>V případě, že nedostatečně rozkousaná strava projde, bude déle „přemílána“ v žaludku. To může působit <a href="funkcni_poruchy_traveni">pocit plnosti nebo tlaku v nadbřišku po jídle</a>. Řešením těchto potíží nemusí být hned lék, často postačí stravu dostatečně kousat.</li>
      <li>V případě nedostatečného promísení stravy se slinami (zlozvyk zapíjení jídla vodou) budou chybět první trávicí enzymy a opozdí se rozkládání cukrů. Cukry se tak dostávají až do střeva, kde způsobují <a href="travici_potize">zažívací potíže (větry)</a>.</li>
    </ul>
    <h id="zasady_a_chyby">Zásady správného stravování a nejčastější chyby</h>
    <desc>Těžko stravitelná a dráždivá jídla zůstávají v žaludku mnohem déle, než jídla snadno stravitelná. Mezi těžká jídla patří červené maso, houby, smažené tučné potraviny, slupky rajčat a semínka jahod či špatně rozkousaná strava. Snadno stravitelná jídla jsou dobře tepelně upravené bílé maso a zelenina bez voskových slupek, ovocná dužina, brambory.</desc>
    <p>Zásady správného stravování:</p>
    <ul>
      <li>Těžké jídlo je dobré aktivně strávit (dodržet klid).</li>
      <li>Potrava má být řádně rozkousána a smíšena se slinami.</li>
      <li>Strava má být různotvárná — střídání všech druhů jídel.</li>
      <li>Na jídlo je třeba se „naladit“, čímž se včas nastartují trávicí pochody.</li>
      <li>Jíst se má několikrát denně, vždy v klidu, beze spěchu.</li>
      <li>Je dobré jíst opakovaně sezónní jídla a preferovat potraviny z domácích zdrojů než dovážené.</li>
      <li><a href="prijem_tekutin">Dodržování pitného režimu</a>, tekutiny nelze vynechat.</li>
      <li>Dodržení stravovacího režimu nutné naopak není — <strong>občasný půst je zdravý</strong>.</li>
      <li>Dobré jídlo lze doplnit sklenkou vína, piva nebo teplého čaje.</li>
    </ul>
    <p>Nejčastější chyby ve stravování:</p>
    <ul>
      <li><a href="obezita_a_energie">Nadměrný příjem potravy</a> (nad rámec potřeby organizmu).</li>
      <li>Vybírání stále stejných oblíbených jídel (lhostejno, zda sladkých nebo smažených).</li>
      <li>Vynechávání méně oblíbených jídel (např. zeleniny).</li>
      <li>Rychlé stravování ve stoje, za jízdy v autě, v neklidu.</li>
      <li>Opakované pití energetických nápojů a alkoholu nalačno.</li>
      <li>Zapíjení jídla vodou.</li>
      <li>Polykání příliš horkých nebo studených jídel a nápojů.</li>
      <li>Fyzická aktivita nebo spánek bezprostředně po hlavním jídle.</li>
    </ul>
    <h id="otazky" var="inputvar-otazky_h">n/a</h>
    <desc var="inputvar-otazky_desc">n/a</desc>
    <ol class="otazky">
      <li>Jakým způsobem dosahuje organizmus přesné kombinace potřebného množství cukrů, tuků a bílkovin?</li>
      <li>Jak tělo naloží s nadbytečnou přijatou zdravou stravou?</li>
      <li>Jak organizmus získá látky, které si nedokáže sám vytvořit?</li>
      <li>Jaké potíže může způsobit hltání špatně rozkousaného jídla?</li>
      <li>K čemu je důležité promísení sousta se slinami?</li>
      <li>Ve které části zažívací trubice dochází k míšení střevního obsahu se žlučí?</li>
      <li>Ve které části dochází k největšímu vstřebávání živin?</li>
      <li>Kde se vstřebává hlavně voda?</li>
    </ol>
    <h var="inputvar-feedback_h" id="dotace">n/a</h>
    <desc var="inputvar-feedback_desc">n/a</desc>
    <h var="inputvar-odkazy_h" id="odkazy" class="filter">n/a</h>
    <desc var="inputvar-odkazy_desc">n/a</desc>
    <p var="linklist">Seznam odkazů není k dispozici</p>
    <p var="inputvar-taglist" class="taglist">n/a</p>
  </section>
</body>