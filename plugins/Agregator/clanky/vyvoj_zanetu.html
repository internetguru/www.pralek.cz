<?xml version="1.0" encoding="utf-8"?>
<body data-fbcommentid="1859956860803343" data-type="article" data-image="/files/preview/koutek/zanet/main.jpg" class="docinfo linklist" xml:lang="cs" ns="https://www.pralek.cz">
  <h ctime="2014-04-07" mtime="2014-04-07" data-top="983" author="Jaroslav Pavelka" id="vyvoj_zanetu" short="Vývoj zánětu">
    Kdy zánět léčit, kdy rozhánět a kdy podporovat
  </h>
  <desc class="description" kw="zánět, teplota, imunita, pocení, antibiotika, alergie, úraz">
    Různé druhy zánětů mají různý průběh a vývoj, různé příčiny a projevy. Podle druhu a vývoje zánětu je třeba proti němu někdy intenzivně bojovat, jindy je lépe ponechat zánětu přirozený průběh a někdy jej dokonce podporovat.
  </desc>
  <p>
    Zánět je velmi složitá biochemická a imunitní reakce organizmu na různé podněty. Má typické místní a celkové projevy, podle kterých jej lze rozpoznat. <strong>Místní projevy zánětu</strong> jsou:
  </p>
  <ul>
    <li>
      <strong>zčervenání</strong> vlivem zvýšeného prokrvení,
    </li>
    <li>
      <strong>zvětšení objemu</strong> dané plněním místa <a href="uzliny">krevní plazmou</a>,
    </li>
    <li>
      <strong>zteplání</strong> způsobené především zvýšeným průtokem krve, ale i rozkladem porušených látek a tvorbou látek nových,
    </li>
    <li>
      <strong>bolest</strong> způsobená hlavně změnou pH (zvýšenou kyselostí), zvýšením osmotického tlaku a tlakem tkáně na nervová zakončení,
    </li>
    <li>
      <strong>porucha funkce</strong> vzniklá poškozením tkáně a poruchou krevního a lymfatického oběhu.
    </li>
  </ul>
  <p>
    <strong>Celkové projevy zánětlivého onemocnění</strong> jsou horečka, slabost, pocení, zchvácenost, bolest a nevolnost. Ostatní projevy jsou typické až pro konkrétní onemocnění. V krajním případě organizmus může zánětu podlehnout, pokud je plný pomnožených mikroorganizmů (nebo jejich toxinů) a boj se zánětem zjevně prohrává <em>(septický stav)</em>.
  </p>
  <p>
    Zánět je často <a href="stadia_zanetu">potřeba léčit</a> pomocí antibiotik, jindy pouze krátkodobě regulovat (studený či teplý obklad) nebo dokonce dlouhodobě tlumit (antialergeny). <strong>Způsob léčby konkrétního zánětu</strong> závisí na několika faktorech – na časovém průběhu zánětu, na intenzitě, na stádiu jeho vývoje a na příčině zánětu.
  </p>
  <section>
    <h id="vliv_casoveho_prubehu_zanetu_na_lecbu">
      Vliv časového průběhu zánětu na léčbu
    </h>
    <desc class="description">
      n/a
    </desc>
    <p>
      Podle časového průběhu zánětu (a v souvislosti se <a href="imunita">stupněm imunity</a>) je třeba posoudit, zda se mají <a href="antibiotika">nasazovat antibiotika</a> a pokud ano, tak kdy a která. To mnohem lépe posoudí praktický lékař, který pacienta zná, než lékař sloužící pohotovost, který vidí cizího pacienta poprvé. Proto je vždy vhodnější návštěva praktického lékaře i za cenu <a href="nalehavost_vysetreni">určité prodlevy</a>.
    </p>
    <ol>
      <li>
        <strong>Prudce probíhající <em>(akutní)</em> zánět</strong> má rychlý nástup a rychlý rozvoj příznaků. Podle celkového stavu pacienta se nasazují léky, případně také antibiotika „první volby“ (typicky vhodná pro danou chorobu). Další vývoj akutního zánětu je možné ovlivnit přikládáním obkladů:
        <ul>
          <li>
            <strong>Teplý obklad</strong> zpomalí prokrvení postiženého místa a tím podpoří rozvoj zánětu (zánět může rychleji „dozrát“). Teplým obkladem je vhodné urychlit bolestivý začátek akutního zánětu středního ucha nebo zubního váčku. Tím se rychleji vytvoří hnis, který lze následným ošetřením vyprázdnit. Bolestivá fáze vývoje zánětu se tak zkrátí na minimum.
          </li>
          <li>
            <strong>Studený obklad</strong> podpoří místní prokrvení a tím se do místa zánětu dostává více zvláštních krvinek potřebných k hojení zánětu. Studeným obkladem lze mnohdy zánět „rozehnat“ (např. <a href="slepak">zánět slepého střeva</a> nebo <a href="vyron_kotniku">podvrtnutý kotník</a>) a tím jej zastavit.
          </li>
        </ul>
      </li>
      <li>
        <strong>Dlouhodobý <em>(chronický)</em> zánět</strong> má pozvolný nástup a postupný rozvoj příznaků. Léky včetně antibiotik se nasazují dle zvyklostí, nejlépe však až <a href="antibiotika">podle K+C</a>.
      </li>
      <li>
        <strong>Vracející se <em>(recidivující)</em> zánět</strong> vzplane po nezánětlivém mezidobí. Antibiotika se nasazují vždy až podle K+C.
      </li>
      <li>
        <strong>Opakovaně se vracející <em>(exacerbující)</em> zánět</strong> vzplane po nezánětlivých mezidobích i několikrát za sebou. Antibiotika se nasazují podle K+C a vždy s ohledem na předchozí léčení.
      </li>
    </ol>
    <p class="important">
      V medicíně se uvedená terminologie přísně dodržuje. Podle druhu zánětu se zásadně mění přístup k jeho léčení.
    </p>
    <h id="vliv_priciny_zanetu_na_lecbu">
      Vliv příčiny zánětu na léčbu
    </h>
    <desc class="description">
      n/a
    </desc>
    <p>
      Zánět může mít čtyři různé příčiny. Může vznikat jako obranná reakce organizmu (např. proti mikrobům při angíně), může opravovat poškozenou tkáň (např. odřeninu) nebo být alergickou nebo dokonce autoimunitní reakcí (např. na pyl nebo na vlastní tkáň). Přístup k léčbě zánětu se podle jeho příčiny zásadně liší.
    </p>
    <section>
      <h id="obranny_septicky_zanet">
        Obranný (septický) zánět
      </h>
      <desc class="description">
        n/a
      </desc>
      <p>
        Při obranném zánětu tělo rozpozná a označí viníka infekce a tvoří proti němu protilátky. Označeného viníka následně protilátkami likviduje. Úspěšnost tohoto boje závisí na <strong>úrovni imunity jedince</strong>. Pokud tělo boj vyhrává, nejsou <a href="antibiotika">antibiotika</a> potřeba, jindy je nutné organizmus nasazením antibiotik podpořit.
      </p>
      <p>
        Obranný zánět vzniká bojem proti viníkům infekce – tedy virům, bakteriím nebo parazitům. Začíná <a href="bakterie">proniknutím mikroorganizmů do těla</a> a následně jejich pomnožením v oslabené nebo poraněné tkáni. Příklady vstupu infekce do organizmu jsou:
      </p>
      <ul>
        <li>infikovaná oděrka, <a href="osetreni_puchyre">poškozený puchýř</a>, <a href="slepak">zánět slepého střeva</a>,
        </li>
        <li>
          <a href="jak_neonemocnet">kapénková infekce</a> (<a href="chripka">chřipka</a>),
        </li>
        <li>mikroorganizmy nakažená (kontaminovaná) strava nebo voda (nemoc špinavých rukou, infekční žloutenka nebo <a href="bolest_zaludku">infekční průjmy</a>),
        </li>
        <li>opakovaně užívaná injekční jehla narkomanů (žloutenka typu C nebo HIV),
        </li>
        <li>špatně vyčištěný nástroj při lékařském výkonu či manikůře (<a href="panaricium">panaricium</a>), pedikůře (<a href="zarustajici_nehty">zarůstající nehty</a>), tetování atp,
        </li>
        <li>nechráněný pohlavní styk, při kterém se přenášejí pohlavní choroby a mnohé viry (například původce rakoviny děložního čípku).
        </li>
      </ul>
      <p>
        Pokud lze podle projevů zánětu usuzovat na konkrétního původce <em>(specifický zánět)</em>, je většinou nutné nasadit kombinaci několika různých antibiotik (např. při tuberkulóze). V ostatních případech nebývá určení původce zánětu podstatné <em>(nespecifický zánět)</em>. K léčbě většinou postačí jeden druh antibiotik (např. při <a href="angina">angíně</a>).
      </p>
      <h id="opravny_reparativni_ci_asepticky_zanet">
        Opravný (reparativní či aseptický) zánět
      </h>
      <desc class="description">
        n/a
      </desc>
      <p>
        Opravný zánět navazuje na poškození tkání jako je <strong>pohmoždění, uhození, namožení, přetížení, popálení, omrznutí, poleptání nebo ozáření</strong>. V počátku aseptického zánětu vždy dobře poslouží studené obklady, které zlepší prokrvení postiženého místa a tím urychlí ústup bolestivých zánětlivých změn.
      </p>
      <p>
        Jelikož v aseptickém zánětu nejsou žádné mikroorganizmy, netvoří tělo žádné protilátky, a proto ani antibiotika nejsou namístě. Při závažném úrazu (např. při větší <a href="ochlazeni_spaleniny">spálenině</a>) pomohou co nejrychleji opravit poškozené buňky a tkáně jiné podpůrné léky (náhrada tekutin, vitamíny, minerály, <a href="analgetika">léky proti bolesti</a>).
      </p>
      <h id="alergicky_a_autoimunitni_zanet">
        Alergický a autoimunitní zánět
      </h>
      <desc class="description">
        n/a
      </desc>
      <p>
        V případě chybné reakce <a href="imunita">imunitního systému</a> může tělo tvořit protilátky vůči látkám, které tělu ve skutečnosti vůbec neškodí (alergie), nebo které jsou mu vlastní, a které dokonce potřebuje (autoimunitní onemocnění).
      </p>
      <p>
        <a href="alergie">Alergický zánět</a> reaguje na alergeny (například kovy, prach nebo pyl). Tyto látky organizmus mylně vyhodnotí za tělu nebezpečného nepřítele (chybná imunitní reakce – např. alergická rýma). Tělo proti alergenům mobilizuje síly podobně jako proti skutečně nepřátelským mikroorganizmům. Podávány musejí být protialergické léky <em>(antialergika)</em>, které obecně tlumí příznaky zánětu.
      </p>
      <p>
        Autoimunitní zánět (častěji autoimunitní onemocnění) je stav, kdy organizmus mylně vyhodnotí za nepřítele určitou látku, která je tělu vlastní (velmi chybná imunitní reakce). Mylně bojuje proti vlastní, zdravé a nepoškozené bílkovině stejně, jako by bojoval proti skutečnému nepříteli. Podávají se složité léky k potlačení imunity.
      </p>
    </section>
    <h id="otazky" var="inputvar-otazky_h">
      n/a
    </h>
    <desc class="description" var="inputvar-otazky_desc">
      n/a
    </desc>
    <ol class="otazky">
      <li>Jaké jsou místní projevy zánětu?
      </li>
      <li>Jaký obklad slouží k urychlení vývoje zánětu a proč?
      </li>
      <li>Jakým obkladem lze zánět rozehnat a proč?
      </li>
      <li>Co je příčinou vzniku obranného zánětu?
      </li>
      <li>Proč na opravný zánět nepomohou antibiotika?
      </li>
      <li>Jaký obklad patří na čerstvě natlučené koleno nebo na podvrtnutý kotník a proč?
      </li>
      <li>Proč je vhodné na stejnou nemoc dávat někdy obklady studené a jindy teplé?
      </li>
    </ol>
    <h var="inputvar-feedback_h" id="dotace">
      n/a
    </h>
    <desc var="inputvar-feedback_desc">
      n/a
    </desc>
    <h var="inputvar-odkazy_h" id="odkazy" class="filter">
      n/a
    </h>
    <desc class="description" var="inputvar-odkazy_desc">
      n/a
    </desc>
    <p var="linklist">
      Seznam odkazů není k dispozici
    </p>
    <p var="inputvar-taglist" class="taglist">
      n/a
    </p>
  </section>
</body>
