<?xml version="1.0" encoding="utf-8"?>
<body data-og-type="article" data-og-image="/files/preview/koutek/pady_z_kola/main.jpg" class="docinfo linklist" xml:lang="cs" ns="https://www.pralek.cz">
  <h author="Jaroslav Pavelka" authorid="jaroslav_pavelka" id="pady_z_kola" short="Pády z kola" ctime="2012-11-20" mtime="2012-11-20">Úrazy související s pádem z kola</h>
  <!-- generated attribute kw by user_udpatekw.sh on 2019-01-10, do not edit -->
  <desc kw="úrazy, poranění, krvácení, zlomeniny, pohyb, orgány, bolest, břicho">Typické úrazy po pádu z kola jsou různě hluboké plošné oděrky, tržné rány, pohmoždění hrudníku, břicha, kloubů a svalů a zlomeniny dlouhých kostí. Jednotlivé úrazy mají svá specifika, jsou-li způsobeny pádem z kola.</desc>
  <p>Pádu z kola nelze zcela předejít. Jistě však <strong>lze jezdit riskantně nebo opatrně</strong>. V zatáčce je možné předpokládat písek na cestě, při rychlé jízdě po silnici z kopce lze v zatáčce očekávat protijedoucí autobus, z pole může vyběhnout zajíc, zpoza zaparkovaných aut dítě… Helma, rukavice a chrániče mohou sice zabránit vzniku mnoha zranění, nepřetržitá ostražitost při jízdě na kole je však podmínkou zdárného dojetí do cíle. Obzvláště tehdy, je-li cyklista účastníkem silničního provozu.</p>
  <p><strong>Nejčastějšími příčinami pádů z kola bývá nepozornost</strong> a následný smyk, náraz do stojícího vozidla, náraz do právě otevřených dveří auta, střet s jiným cyklistou (typicky při závodech) a střet se zvířetem. V případě sražení cyklisty autem se jedná nejčastěji o levého ze dvou vedle sebe jedoucích cyklistů, nebo o neosvětleného cyklistu v noci.</p>
  <section>
    <h id="plosne_odreniny_a_jejich_zavaznost">Plošné odřeniny a jejich závažnost</h>
    <desc>n/a</desc>
    <p>Nejčastější úrazy související s pádem z kola jsou plošné odřeniny. Při pádu ve větší rychlosti jich bývá více na různých místech těla. Bývají <a href="mikroorganizmy">znečištěny (kontaminovány) mikroorganizmy</a> a nečistotami ze silnice.</p>
    <p>I zcela nezávažné, zdraví zjevně neohrožující <a href="odreniny_neboli_oderky">odřeniny</a> je třeba nepodcenit a důkladně je vyčistit (vymýt vodou a kartáčkem). Prach a nečistoty vrostlé do kůže by se jinak staly trvalou hyzdící upomínkou na úraz.</p>
    <p>Podle hloubky postižení a podle rozsahu mohou být oděrky různě závažné. Záleží na každém jedinci, jestli se podle svých možností a schopností rozhodne oděrku ošetřit svépomocí, nebo zda se rozhodne <a href="nalehavost_lekarskeho_vysetreni">vyhledat lékaře</a>.</p>
    <h id="trzne_rany_prorazeni_kuze">Tržné rány (proražení kůže)</h>
    <desc>n/a</desc>
    <p>Velmi časté úrazy v souvislosti s pády z kola jsou tržné rány. Nebývají mnohočetné, ale bývají kombinovány s oděrkami (výše). Nejčastěji vznikají nárazem na nějakou hranu, kámen nebo část kola.</p>
    <p>Rány vzniklé pádem z kola <strong>bývají zhmožděné a znečištěné</strong>, protože k nim dochází nárazem na tupý předmět. Takové rány se hojí pomaleji a mají sklon <a href="zanet">k zánětlivým komplikacím</a> na rozdíl od <a href="drobna_krvava_poraneni">tržných ran</a> způsobených ostrým předmětem.</p>
    <p>Zhmožděné tržné rány většinou vyžadují složitější chirurgické ošetření včetně odstranění zhmožděných tkání a nečistot. Proto je správné, když takto zraněný cyklista vyhledá lékařské ošetření častěji, než kdyby se poranil relativně čistým a ostrým nástrojem.</p>
    <p>Pro ošetřování tržných ran platí zásady podrobně popsané v jiných článcích, např. <a href="naplastovy_steh">přiložení strip stehu</a>, <a href="poraneni_nehtu">ošetření poraněného nehtu</a>, <a href="drobna_krvava_poraneni">ošetření drobného krvavého poranění</a>. Vždy je nutné vyčištění rány, nejlépe vymytí čistou tekoucí vodou. Následně je na zvážení, jestli vyhledat lékaře, nebo jestli ránu nechat zhojit samovolně.</p>
    <h id="pohmozdeni_hlavy_tela_a_koncetin">Pohmoždění hlavy, těla a končetin</h>
    <desc>n/a</desc>
    <p>Vždy je třeba rozlišit prosté pohmoždění od závažného zranění, což mnohdy laicky není možné. K vyloučení závažnějších zranění bývá nutné lékařské vyšetření.</p>
    <ul>
      <li>V současnosti cyklisté užívají helmu, takže dochází častěji pouze k <strong>pohmoždění hlavy</strong> než k <a href="otres_mozku">otřesu mozku</a> nebo k ještě závažnějším <a href="subduralni_hematom">poraněním hlavy</a>.</li>
      <li>Při nárazu cyklisty do stojícího auta (cyklista se v maximálním záběru nedívá dopředu, ale dolů pod sebe) dochází často k <strong><a href="bolesti_v_zadech_houser">pohmoždění krční páteře</a></strong>, nebo i k jejímu závažnému vykloubení nebo zlomenině.</li>
      <li>V případě <strong>pohmoždění břicha</strong> nelze laicky vyloučit poranění vnitřních orgánů. Návštěva lékaře (nejlépe chirurga) je proto nezbytná. Po úraze je nutné <strong>nepodávat zraněnému jídlo ani nápoje a zajistit dopravu <a href="rychla_lekarska_pomoc">do nemocnice nejlépe záchrankou</a></strong>.</li>
      <li><strong>Pohmoždění hrudní stěny</strong> je méně závažné, ale velmi bolestivé onemocnění. Laicky nelze odlišit pohmoždění od zlomeniny žebra – je nutné vyhledat lékaře a diagnózu potvrdit až na základě rentgenu. Pohmožděný hrudník bolí až 6 týdnů, kdežto zlomenina žebra se zhojí a přestane bolet za 3 týdny od úrazu.</li>
      <li>Nárazem na svodidla nebo zábradlí docházívá k <strong>pohmoždění svalů</strong>, které se projevuje a léčí podobně, jako <a href="natazeni_natrzeni_svalu">natažení svalu</a>. Pohmožděný kloub se projevuje a léčí podobně, jak je popsáno u <a href="podvrtnuti_kotniku">podvrtnutého kotníku</a>.</li>
    </ul>
    <p><strong>Pohmoždění po pádu z kola bývají mnohočetná.</strong> Je-li zraněný při vědomí a spolupracuje, je třeba vědět o nebezpečích, která mohou na zdánlivě lehký úraz navazovat. V případě zjevně těžkého poranění se <a href="rychla_lekarska_pomoc">řeší úraz přivoláním RLP</a>.</p>
    <h id="zlomeniny_kosti">Zlomeniny kostí</h>
    <desc>n/a</desc>
    <p><a href="zlomeniny_kosti">Zlomeniny kostí</a> způsobené pádem z kola nejsou ničím odlišné od jiných zlomenin a přistupuje se k nim standardně. S přibývajícím věkem ztrácí kosti pružnost a stávají se křehčími. Starší lidé jsou při pádu navíc méně obratní. Na základě toho se dají nejčastější zlomeniny rozdělit:</p>
    <ul>
      <li>Pádem z kola dochází nejčastěji ke <a href="zlomeniny_kosti">zlomeninám klíční kosti, zápěstí nebo předloktí</a>.</li>
      <li>Staří lidé si často zlomí <a href="starecke_zlomeniny">obratel nebo krček stehenní kosti</a>.</li>
      <li><a href="detske_zlomeniny">Dětské zlomeniny</a> v souvislosti s pádem z kola nebývají nijak časté. Jestli však dojde ke zlomenině, nejčastěji si polámou klíční kost nebo předloktí.</li>
    </ul>
    <h id="poraneni_nohy_vstrcenim_do_dratu_kola">Poranění nohy vstrčením do drátů kola</h>
    <desc>n/a</desc>
    <p>Noha vstrčená do drátů kola je zvláštní a bohužel velmi častý úraz malých dětí. Jedná se o <strong>závažné oděrky, zhmožděniny a mnohdy i zlomeniny</strong> dětských kostí. Zranění vždy vyžaduje vyšetření a ošetření na chirurgii včetně pořízení rentgenu, protože riziko poranění kosti je vysoké.</p>
    <p class="example">Opatrovník veze malé dítě <strong>bez pevných opěrek pro nohy</strong> (na řidítkách, na nosiči, na štangli, případně na sedátku pro děti). Na každé nerovnosti dítě zavrávorá a při pokusu o vyrovnání rovnováhy může vstrčit nohu do drátů kola. Tím dojde k nepříjemnému poranění nejčastěji nohy, hlezna nebo paty.</p>
    <p>Dítě by nemělo být nikdy vezeno na kole bez opěrek pro nohy. Moderní sedačky jsou konstruovány tak, aby k tomuto úrazu nemohlo dojít. Při objevení starého nevybaveného kola dítě touží po svezení (nejčastěji na návštěvě) a scénář úrazu je nasnadě.</p>
    <h id="otazky" var="inputvar-otazky_h">n/a</h>
    <desc var="inputvar-otazky_desc">n/a</desc>
    <ol class="otazky">
      <li>Jaké jsou nejčastější příčiny pádu z kola?</li>
      <li>K jakým úrazům dochází při pádu z kola?</li>
      <li>Čím jsou zvláštní tržné rány způsobené pádem z kola?</li>
      <li>Čím může být nebezpečné pohmoždění břicha?</li>
      <li>Jaká je příčina zranění nohy vstrčené do drátů dítěte vezeného na kole?</li>
    </ol>
    <h var="inputvar-odkazy_h" id="odkazy" class="filter">n/a</h>
    <desc var="inputvar-odkazy_desc">n/a</desc>
    <p var="linklist">Seznam odkazů není k dispozici</p>
    <p var="inputvar-taglist" class="toptags">n/a</p>
  </section>  
</body>
