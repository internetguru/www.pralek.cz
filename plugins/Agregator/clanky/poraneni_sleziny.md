
{data-fbcommentid="1859932894139073" data-type="article" data-image="/files/preview/koutek/poraneni_sleziny/main.jpg" class="docinfo linklist" xml:lang="cs" ns="https://www.pralek.cz"}

{ctime="2012-12-19" mtime="2012-12-19" data-top="956" author="Jaroslav Pavelka" id="poraneni_sleziny" short="Poranění sleziny"}

# Záludnost poranění sleziny u dětí

<!-- generated attribute kw by user_updatekw.sh on 2021-12-06, do not edit -->

{kw="úraz, děti, krev, břicho, pocení, porucha vědomí, kolaps, cévy"}

Poranění sleziny může být velmi zákeřným úrazem. Přes relativní nenápadnost rozvoje příznaků může zraněná slezina ohrozit nemocného na životě. Operace poraněné sleziny včetně jejího odstranění naštěstí nevede následně k poruchám zdraví.

Slezina je bohatě prokrvený křehký orgán uložený ve vazivovém pouzdře v dutině břišní (v levém podžebří). Podílí se [na rozvoji imunity][1], obměně krvinek, tvorbě protilátek a slouží jako rezervoár krve. Přesto, že slezina plní důležitou funkci v lidském těle, nebyly popsány závažnější poruchy zdraví v souvislosti s poúrazovou ztrátou sleziny.

{class="example"}

V povědomí lidí je slezina coby neškodné „píchání v levém boku“ v dětství při běhání. Píchání je způsobeno stažením sleziny po jejím vyprázdnění (vyplavení rezervy krve ze sleziny) při fyzické zátěži.

Zdaleka **nejčastěji jsou poraněním sleziny postiženy děti**, ale i v dospělosti je poranění sleziny potenciálně život ohrožujícím úrazem. Život člověku zachrání pouze [včasná operace][2] po stanovení správné diagnózy.

{id="nejcastejsi\_priciny\_poraneni_sleziny"}

## Nejčastější příčiny poranění sleziny

n/a

K poranění sleziny dochází typicky při autonehodách – při prudkém nárazu na volant u aut bez airbagů (v případě přímého násilí na levý bok). K poranění sleziny dochází rovněž při pádech z výšky. Ani při [různých sportovních úrazech][3] není poranění sleziny výjimkou. Ošetřující lékař na poranění sleziny vždy myslí v souvislosti s mírou násilí v rámci **otevřeného nebo tupého poranění nebo jen pohmoždění břicha nebo dolních žeber vlevo**.

Obzvláště u dětí (v dospělosti pouze výjimečně) však může dojít k poranění sleziny **působením pouze velmi malého násilí**, mnohdy jen prostým uhozením do levého boku. Mechanizmus úrazu ani síla působícího násilí zdaleka neukazují na to, že by se mohlo jednat o závažné poranění břicha.

{class="example"}

Jestliže se běžící dítě uhodí do levého boku o roh nábytku, který je právě ve výšce jeho dolních žeber (např. školní lavice nebo stůl), může si poranit slezinu. Dítě zdánlivě nevýznamnému úrazu nevěnuje pozornost a klidně pokračuje v zábavě.

{id="projevy\_poraneni\_sleziny"}

## Projevy poranění sleziny

n/a

Poranění sleziny se dělí na _jednodobé_ a _dvoudobé_. V obou případech vzniká (jednou dříve, podruhé později) život ohrožující krvácení s následným _šokovým stavem_. Příznaky šokového stavu jsou rychlá [srdeční akce][4] (rychlý tlukot srdce), [pokles krevního tlaku][5], [opocení][6], bledost, slabost, chlad končetin a následně [kolaps][7], porucha vědomí a smrt.

  1. Jednodobé poranění sleziny vznikne **při úplném roztržení tkáně sleziny** i s jejím pouzdrem. Záhy dochází ke krvácení do dutiny břišní a k rozvoji šokového stavu z krevní ztráty. Taková poranění bývají velmi dramatická.
  2. Dvoudobé poranění sleziny vznikne **při drobném poranění**. 
      1. _V první době_ dojde vlivem zdánlivě malicherného úrazu pouze k natržení tkáně a k drobnému **krvácení uvnitř sleziny**. Pouzdro sleziny tedy není úrazem roztrženo. Zvětšující se krevní výron postupně pouzdro napíná. Projevy úrazu nemusejí být zpočátku žádné. Během dnů vzniká neurčitá bolest nebo tlak v levém podžebří, bolest často vystřeluje do levého ramene.
      2. Jestliže v tomto stádiu vývoje úrazu není pacient vyšetřen a není stanovena správná diagnóza, může _ve druhé době_ dojít k prasknutí pouzdra se stejně dramatickým **krvácením do dutiny břišní**, jako u jednodobého poranění.

Na opožděné krvácení dvoudobého poranění sleziny může pacient (typicky dítě) bohužel poměrně snadno zemřít. Příznaky mohou být podceněny a souvislost s několik dnů starým a mnohdy již zapomenutým drobným úrazem nemusí být zřejmá.

{mtime="2012-12-23" id="potvrzeni\_diagnozy\_a\_lecba\_poranene_sleziny"}

## Potvrzení diagnózy a léčba poraněné sleziny

n/a

V případě rozvoje příznaků _šokového stavu_ je nutné bránit dalšímu rozvoji šoku a zajistit bezprostřední [transport do nemocnice nejlépe formou RLP][8]. Čím dříve je zahájeno léčení, tím vyšší je naděje na úspěch léčby.

Zatímco diagnózna jednodobého poranění sleziny bývá zřejmá, u dvoudobého poranění je důležité najít souvislost mezi současnými potížemi a nedávným úrazem. **Ultrazvukové vyšetření břicha nejlépe potvrdí nebo vyloučí diagnózu** lékaře po základním laboratorním vyšetření. Někdy je výhodnější CT břicha, které se ostatně u podezření na poranění dutiny břišní provádí rutinně.

U případů, kdy je přítomen jen malý krevní výron a pouzdro sleziny je nepoškozeno se postupuje konzervativně – postačuje klid a sledování na lůžku v rámci hospitalizace. Pacient je opakovaně kontrolován lékařem, ultrazvukem je sledován vývoj krevního výronu. Při postupném vstřebávání a zmenšování krevního výronu může být pacient za několik dnů uzdraven a bez operace propuštěn domů.

Při rozsáhlejším natržení či roztržení sleziny je léčba primárně chirurgická. Při klasické břišní operaci se trhlina zaceluje speciálním tkáňovým lepidlem, nebo se slezina dle stupně poškození částečně či kompletně odstraňuje.

Lidské tělo je tak dokonalé, že se dokáže se ztrátou sleziny samo vyrovnat. Po ztrátě sleziny totiž přebírají její funkci jiné orgány, které ji dokážou téměř plně nahradit. Zajímavostí z medicínského pohledu je fakt, že člověk po ztrátě sleziny se může klidně stát [dárcem krve][9].

{id="otazky" var="inputvar-otazky_h"}

## n/a

{var="inputvar-otazky_desc"}

n/a

{class="otazky"}

  1. Jaké jsou příznaky šokového stavu?
  2. V čem spočívá záludnost dvoudobého poranění sleziny?
  3. Čím je způsobeno píchání v boku při běhu u dětí?
  4. Kde je uložena slezina a k čemu slouží?
  5. Jaké jsou možnosti léčení poraněné sleziny?

{var="inputvar-feedback_h" id="dotace"}

## n/a

{var="inputvar-feedback_desc"}

n/a

{var="inputvar-odkazy_h" id="odkazy" class="filter"}

## n/a

{var="inputvar-odkazy_desc"}

n/a

{var="linklist"}

Seznam odkazů není k dispozici

{var="inputvar-taglist" class="taglist"}

n/a

 [1]: imunita
 [2]: nalehavost_vysetreni
 [3]: pady_z_kola
 [4]: srdecni_infarkt
 [5]: krevni_tlak
 [6]: teplota
 [7]: kolaps
 [8]: zachranka
 [9]: darovani_krve

