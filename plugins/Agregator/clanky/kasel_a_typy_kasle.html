<?xml version="1.0" encoding="utf-8"?>
<body data-fbcommentid="1859878090811220" data-type="article" data-image="/files/preview/koutek/kasel_a_typy_kasle/main.jpg" class="docinfo linklist" xml:lang="cs" ns="https://www.pralek.cz">
  <h ctime="2008-12-02" mtime="2008-12-02" author="Jaroslav Pavelka" authorid="jaroslav_pavelka" id="kasel_a_typy_kasle" short="Kašel">Kdy kašel potlačovat a kdy podporovat</h>
  <!-- generated attribute kw by user_udpatekw.sh on 2019-09-22, do not edit -->
  <desc kw="kašel, dýchání, zánět, mikroorganizmy, teplota, strach, břicho, poranění">Každý kašel je dobré nejprve pojmenovat. Výprava do lékárny pro lék proti kašli není vždy účelným řešením potíží. Častěji pomůže lék k uvolnění průdušek, který naopak účinné odkašlání podpoří.</desc>
  <p>Kašlem se organizmus snaží velmi prudkým proudem vzduchu zbavit cizího tělesa nebo podráždění v dolních cestách dýchacích.</p>
  <p><strong>Dolní cesty dýchací</strong> vedou vzduch k plicním sklípkům (postupně se větví podobně jako kořen stromu – průdušnice, průdušky, průdušinky). Jsou vystlány <em>řasinkovým epitelem</em>. Drobné <strong>nečistoty</strong> z vdechovaného vzduchu, které nebyly <a href="ryma_a_smrkani">zachyceny chloupky a hlenem nosní sliznice</a> a následně spolykány nebo vysmrkány, ulpívají na stěnách dolních cest dýchacích a činností řasinkového epitelu <strong>jsou průběžně odstraňovány</strong> směrem do hrtanu a polykány.</p>
  <p>S vdechovaným vzduchem jsou vdechovány i různé nečistoty. Jejich množství určuje <strong>stupeň znečištění okolního prostředí</strong> (se smogem a mlhou stoupají nebezpečné aerosoly a zplodiny aut a topenišť, pekař vdechuje moučný prach, horník uhelný, truhlář piliny a podobně). Řasinkový epitel nemůže donekonečna velké množství nečistot odstraňovat. Dlouhodobě pak dochází k jeho poškození a oslabení.</p>
  <p class="important"><span class="fas fa-exclamation-triangle">i</span>Dlouhodobý kašel, nemožnost odkašlat, <a href="bolest_v_krku_angina">kašel spojený s jinými příznaky</a> (horečka, celková slabost nebo dokonce <a href="mytus_o_rakovine">vykašlávání krve</a>) <strong>vždy vyžaduje návštěvu lékaře</strong> a odborné vyšetření a léčení.</p>
  <p class="example"><span class="fas fa-lightbulb">i</span>U <a href="koureni_cigaret">kuřáků cigaret</a> je opakovaným vdechováním kouře řasinkový epitel zcela zničen a nahrazen dlaždicovým. Nyní již nelze trvale očišťovat dýchací cesty činností řasinkového epitelu, ale po nahromadění nečistot a hlenu se částečně průdušky <strong>vyčistí jedině odkašláním</strong> (kuřácký kašel). Odnaučenému kuřákovi se řasinkový epitel může časem obnovit.</p>
  <section>
    <h id="podrazdeni_dolnich_cest_dychacich">Podráždění dolních cest dýchacích</h>
    <desc>n/a</desc>
    <p>Vdechnutím mohou podráždit dýchací cesty:</p>
    <ul>
      <li>dráždivé páry nebo kouř,</li>
      <li>příliš studený nebo horký vzduch v zátěži,</li>
      <li><a href="imunita">alergeny</a> (nejčastěji pyl),</li>
      <li>větší množství nebo částečky prachu nebo aerosolu,</li>
      <li>vodní tříšť (plavání v prudkém dešti je velmi nebezpečné, hrozí utonutí),</li>
      <li>drobek, sousto nebo kapka (<a href="resuscitace-ozivovani">zakuckání</a>),</li>
      <li>nadhraniční množství <a href="mikroorganizmy">choroboplodných zárodků</a> (kapénková infekce),</li>
      <li>pouze zvýšená zátěž (zadýchání) u člověka, který má dýchací cesty poškozené.</li>
    </ul>
    <p>Pálení nebo podráždění dýchacích cest vede ke kašli. Kašlem – prudkým proudem vzduchu je odstraněna příčina podráždění. To však není vždy možné! Často je lepší <strong>podráždění překonat klidným, pomalým a hlubokým dýcháním</strong> než překotným kašlem, který nepřináší úlevu.</p>
    <h id="typy_kasle_charakteristika_a_reseni">Typy kašle; charakteristika a řešení</h>
    <desc>n/a</desc>
    <ul>
      <li>
        Neurotický kašel – nesmyslný; 
        <ul>
          <li>Slouží nejčastěji v průběhu slovního projevu k získání času na urovnání myšlenky.</li>
          <li>Pomůže kamarádovo šetrné opakované upozornění.</li>
        </ul>
      </li>
      <li>
        Pokašlání před začátkem slovního projevu – nesmyslné; 
        <ul>
          <li>Většinou je vyvolané pocitem sucha v ústech v souvislosti s nervozitou.</li>
          <li>Lépe je polknout a tím rovnoměrně rozprostřít sliny po dutině ústní a hrtanu.</li>
        </ul>
      </li>
      <li>
        Suchý dráždivý (štěkavý) kašel – obtěžující, nepřinášející úlevu; 
        <ul>
          <li>Bývá v začátku horečnatého onemocnění nebo podrážděním zevní škodlivinou.</li>
          <li>Lze jej zklidnit vdechováním teplé páry (nad hrncem s vodou nebo nad sprchou), <strong>pomůže čaj s citronem a medem a klid na lůžku</strong>. Lze podat lék proti kašli a na udržení <a href="teplota">správné teploty</a>.</li>
        </ul>
      </li>
      <li>
        Vlhký kašel – přinášející úlevu; 
        <ul>
          <li>Navazuje na suchý dráždivý kašel.</li>
          <li>Je třeba <strong>pokračovat v přijmu tekutin</strong>. Je vhodné podat lék k uvolnění průdušek který podpoří odkašlávání (na rozdíl od léků kašel potlačujících).</li>
        </ul>
      </li>
      <li>
        Alergický kašel – obtěžující; 
        <ul>
          <li>Vzniká podrážděním vdechováním alergenu.</li>
          <li>Zklidňuje se zvláštním <a href="lekove_formy">sprejem nebo jinou formou léku</a> (alergici znají a mají mít stále u sebe).</li>
          <li>Je vhodná změna prostředí.</li>
        </ul>
      </li>
      <li>
        Hrčivý kašel se zkolabováním průdušek – škodící organizmu; 
        <ul>
          <li><strong>Nepřináší úlevu a vyskytuje se nejvíce u dětí</strong>.</li>
          <li>Opět je dobré podat léky na uvolnění dýchacích cest a snažit se tento typ kašle převést na vlhký kašel.</li>
        </ul>
      </li>
      <li>
        Prudký kašel spojený s následným pocitem nedostatku vzduchu (dušnost) – vyčerpávající; 
        <ul>
          <li>Nelze se mu bránit.</li>
          <li>Je dobré se postavit do otevřeného okna a opřít dlaněmi o parapet palci od sebe (pro maximální využití pomocného dýchacího svalstva) a <strong>snažit se dýchat klidně, zhluboka a pomalu</strong>.</li>
        </ul>
      </li>
      <li>
        Usilovný kašel s nemožností se následně nadechnout a se strachem o život; 
        <ul>
          <li>Bývá spojen s <a href="resuscitace-ozivovani">vdechnutím cizího tělesa</a>.</li>
          <li>Po vykašlání veškerého vzduchu z plic může poskytnout pomoc přítomný dobrovolník.</li>
          <li>V opačném případě se musí postižený sám snažit o pozvolný výdech a poté teprve nádech. Křeč kolem vdechnutého tělesa často sama povolí a dýchací cesty se uvolní.</li>
        </ul>
      </li>
      <li>
        Kuřácký kašel – pro kuřáky nezbytný; 
        <ul>
          <li>Nahrazuje činnost zničeného <em>řasinkového epitelu</em>.</li>
        </ul>
      </li>
    </ul>
    <p>Kašel se mění v průběhu onemocnění podle stupně podráždění nebo podle <a href="zanet">stádia zánětlivých změn</a>. Při kašli jsou velmi zatěžovány všechny dýchací svaly. V extrémním případě si <a href="kyla">lze kašlem způsobit kýlu</a>.</p>
    <p class="important"><span class="fas fa-exclamation-triangle">i</span>Aby byl <strong>kašel účinný</strong> (vykašlání, odkašlání) <strong>a efektivní</strong> (co nejlepší využití energie), je nutné sedět nebo lépe stát, v mírném předklonu, jednou rukou se opírat a druhou si přidržovat břicho. <strong>Kašlání vleže na zádech je nevhodné</strong>, lze tolerovat vleže na boku v předklonu.</p>
    <h id="otazky" var="inputvar-otazky_h">n/a</h>
    <desc var="inputvar-otazky_desc">n/a</desc>
    <ol class="otazky">
      <li>K čemu slouží kašel?</li>
      <li>Kterým směrem posunuje řasinkový epitel (výstelka dýchacích cest) hlen?</li>
      <li>Kterým směrem posunuje dlaždicový epitel hlen?</li>
      <li>Co je suchý dráždivý kašel?</li>
      <li>Co je kuřácký kašel?</li>
      <li>Proč není vhodné kašlat vleže na zádech?</li>
    </ol>
    <h var="inputvar-feedback_h" id="dotace">n/a</h>
    <desc var="inputvar-feedback_desc">n/a</desc>
    <h var="inputvar-odkazy_h" id="odkazy" class="filter">n/a</h>
    <desc var="inputvar-odkazy_desc">n/a</desc>
    <p var="linklist">Seznam odkazů není k dispozici</p>
    <p var="inputvar-taglist" class="toptags">n/a</p>
  </section>
</body>