<?xml version="1.0" encoding="utf-8"?>
<body data-fbcommentid="1859852074147155" data-type="article" data-image="/files/preview/koutek/antibiotika/main.jpg" class="docinfo linklist" xml:lang="cs" ns="https://www.pralek.cz">
  <h ctime="2008-05-14" mtime="2020-08-04" author="Jaroslav Pavelka" authorid="jaroslav_pavelka" id="antibiotika" short="Antibiotika">Proč nelze mít svá oblíbená antibiotika</h>
  <desc kw="zánět, imunita, mikroorganizmy, teplota, alergie, prevence, močová soustava">Nežádoucí <a href="bakterie">bakterie</a> jsou v lidském těle likvidovány bílými krvinkami. Antibiotika mohou bílým krvinkám pomoci, pokud bakterie dočasně vítězí. To se projevuje <a href="zanet">rozvojem zánětu</a>.</desc>
  <p>Rozvoj <a href="zanet">zánětlivého onemocnění</a> s celkovými a místními příznaky je důvodem k lékařskému vyšetření a nasazení antibiotik. Jestliže není <a href="jak_neonemocnet">imunitní systém dostatečně připraven</a>, mohou dočasně vítězit bakterie. Pak se vyvíjejí místní i celkové příznaky zánětlivého onemocnění jako např. <a href="bolest_v_krku_angina">angína</a>. Podle stupně a závažnosti těchto příznaků <strong>lékař nasadí vhodná antibiotika</strong>.</p>
  <p>Vždy je výhodou, vyhledat <strong>svého praktického lékaře</strong>, který pacienta dobře zná na rozdíl od cizího lékaře na pohotovosti. Ten vždy nejlépe posoudí závažnost onemocnění a jeho souvislost s celkovým zdravotním stavem pacienta. Zohlední přitom ostatní dlouhodobé nemoci, <a href="imunita">stav imunity</a>, předchozí užívání antibiotik, eventuální <a href="projevy_alergie">alergie</a>, vlivy prostředí a dokáže nejlépe předvídat reakci na léky.</p>
  <section>
    <h id="proc_ruzne_druhy_antibiotik">Proč různé druhy antibiotik</h>
    <desc>S objevem penicilínu jako prvního známého antibiotika nastala <strong>éra vzájemného působení bakterií a antibiotik</strong>. Penicilín bakterie neničí, ale znemožňuje jejich množení. Nenarůstá-li tedy po nasazení penicilínu množství útočících bakterií, jsou bílé krvinky snáze schopny stávající útočníky zlikvidovat.</desc>
    <p class="important">Část bakterií se však dokáže adaptovat a pomnožit se v pro ně jedovatém penicilínovém prostředí. Tuto odolnost uloží do své genetické informace a <strong>potomci těchto bakterií budou navždy proti tomuto typu penicilínu odolní</strong> (rezistentní).</p>
    <p>Chorobu způsobenou takto adaptovaným druhem bakterií již nelze léčit stejným penicilínem. Může jít o tutéž zánětlivou nemoc nebo o zcela jinou jako je <a href="bolest_v_krku_angina">angína</a>, zápal plic, <a href="mocove_kameny">zánět ledvin</a>, <a href="zanet_mocoveho_mechyre">infekce močových cest</a>, gynekologický zánět. Proto byl vyvinut jiný typ penicilínu, proti kterému se tento adaptovaný druh bakterií neuměl bránit.</p>
    <p>Po zlikvidování celé kolonie bakterií nakonec vždy přežije několik takových, kterým se mutací obrana vydařila. Jejich pomnožením vznikají <strong>nové kmeny bakterií odolné vůči novému typu penicilínu</strong>. Následně byla objevena nová antibiotika, která nové bakterie přímo hubí. Tak stále vznikají další a další generace nových antibiotik a zároveň resistentních bakterií.</p>
    <p class="important">Při závažných onemocněních mnohdy bývá nutné kombinovat různá antibiotika. Nedobráním doporučené dávky antibiotika se zvyšuje množství přežívajících bakterií a tím se podporuje vznik rezistentních bakteriálních kmenů vůči danému antibiotiku!</p>
    <h id="kultivace_a_citlivost_na_antibiotika">Kultivace a citlivost na antibiotika</h>
    <desc>Než lékař nasadí antibiotika pro zánětlivé onemocnění, provádí se <strong>odběr biologického materiálu za účelem kultivace a citlivosti na antibiotika</strong> (K+C). Umožní-li to podmínky a čas, provede se výtěr z nemocné tělní dutiny, nebo se odebere sekret z rány, moč nebo krev.</desc>
    <ol>
      <li>Biologický materiál obsahující bakterie je uložen na živnou půdu do termostatu. Při teplotě 37 °C se zde bakterie velmi ochotně množí, probíhá tzv. kultivace. Bakteriální kmeny je pak možné určit a pojmenovat.</li>
      <li>Na ploše živné půdy jsou rozloženy vzorky různých antibiotik. Po 2 dnech je dobře vidět, která antibiotika proti kterým bakteriím působí, tzv. stupeň citlivosti na antibiotika. V místech působnosti antibiotika se bakterie nerozmnožily.</li>
    </ol>
    <p>Jestliže není možnost provést vyšetření K+C v začátku onemocnění, <strong>nasadí lékař antibiotika zkusmo</strong> a doufá v jejich účinnost. Později se může doplnit K+C a dle výsledku antibiotika eventuálně změnit.</p>
    <h id="preventivni_podavani_antibiotik">Preventivní podávání antibiotik</h>
    <desc>Antibiotika nepůsobí proti virovým onemocněním, například proti chřipce nebo koronaviru. Přesto pacient za určitých podmínek při chřipce antibiotika od svého lékaře může dostat. Smyslem takového léčení je <strong>předejít bakteriálním komplikacím</strong> původně virového onemocnění. Například předejít vzniku zápalu plic jakožto komplikace chřipkového onemocnění.</desc>
    <p>Někteří lidé mají uměle sníženou imunitu (například po transplantaci orgánu). Pak je logické, že je nutné nasadit antibiotika při každém podezření na zánětlivou chorobu, ale i při prostém <a href="bakterie">vytržení zubu</a>.</p>
    <h id="negativni_ucinky_antibiotik">Negativní účinky antibiotik</h>
    <desc>Užívání antibiotik napomáhá imunitnímu systému zlikvidovat příčinu zánětlivého onemocnění. Antibiotika však nepůsobí pouze proti původci onemocnění, ale <strong>proti všem mikrobům v těle</strong> citlivým na daný druh antibiotika. Tím narušují harmonickou rovnováhu a spolupráci obrovského množství mikroorganizmů v lidském těle.</desc>
    <p>Původní kmeny blahodárně působících bakterií bývají antibiotiky vyhubeny nebo oslabeny. Následně jsou nahrazeny <strong>jinými bakteriálními kmeny s různými negativními projevy</strong> (svědění až pálení sliznic, zažívací a trávicí potíže). Takto změněné prostředí umožní pomnožení kvasinek a plísní, které je špatně léčitelné.</p>
    <p class="important">Opakované nadměrné užívání antibiotik vede k oslabení imunitního systému. Přibývá i alergických reakcí na antibiotika. Tomu se bohužel nelze zcela vyvarovat než předejitím nadměrného užívání antibiotik.</p>
    <h id="otazky" var="inputvar-otazky_h">n/a</h>
    <desc var="inputvar-otazky_desc">n/a</desc>
    <ol class="otazky">
      <li>Za jakých podmínek je vhodné nasazení léčby antibiotiky?</li>
      <li>Proč je lépe vždy vyhledat svého lékaře než cizího?</li>
      <li>Proč se vyvíjejí nové druhy antibiotik?</li>
      <li>Proč je nutné antibiotika dobrat?</li>
      <li>Co znamená kultivace a citlivost na antibiotika?</li>
      <li>Kdy je vhodné podat antibiotika preventivně?</li>
      <li>V čem spočívají negativní účinky antibiotik?</li>
    </ol>
    <h var="inputvar-feedback_h" id="dotace">n/a</h>
    <desc var="inputvar-feedback_desc">n/a</desc>
    <h var="inputvar-odkazy_h" id="odkazy" class="filter">n/a</h>
    <desc var="inputvar-odkazy_desc">n/a</desc>
    <p var="linklist">Seznam odkazů není k dispozici</p>
    <p var="inputvar-taglist" class="taglist">n/a</p>
  </section>
</body>