<?xml version="1.0" encoding="utf-8"?>
<body data-type="article" data-image="/files/preview/koutek/srdecni_infarkt/main.jpg" class="docinfo linklist" xml:lang="cs" ns="https://www.pralek.cz">
  <h ctime="2008-05-12" mtime="2008-05-12" author="Jaroslav Pavelka" authorid="jaroslav_pavelka" id="srdecni_infarkt" short="Srdeční infarkt">Srdeční infarkt: rozpoznání infarktu</h>
  <!-- generated attribute kw by user_udpatekw.sh on 2019-01-10, do not edit -->
  <!-- generated attribute kw by user_udpatekw.sh on 2019-09-22, do not edit -->
  <desc kw="srdce, bolest, poruchy vědomí, cévy, prevence">Bezodkladné zahájení masáže srdce při infarktu zachrání život a včasné další léčení může vrátit pacienta do plného zdraví.</desc>
  <p><em>Infarkt myokardu</em> (česky záhať srdečního svalu) patří mezi civilizační choroby. Většinou navazuje na <strong>nezdravý životní styl</strong> (<a href="koureni_cigaret">kouření cigaret</a>, nedostatek pohybu, <a href="obezita_a_energie">obezita</a>, <a href="cukrovka">cukrovka</a>, <a href="krevni_tlak">vysoký krevní tlak</a>, stres), ale může přijít i z „plného zdraví“ u aktivního člověka. Infarkt postihuje nejčastěji muže ve středním a vyšším věku.</p>
  <section>
    <h id="jak_funguje_srdce">Jak funguje srdce</h>
    <desc>n/a</desc>
    <p><strong>Srdeční sval</strong> <a href="krevni_tlak">pumpuje krev do těla</a>. Aby srdeční sval mohl dobře pracovat, musí být sám zásoben dostatečným množstvím okysličené krve. Zvláštní cévy rozvádějí krev srdcem, postupně se větví a ke každému kousku srdečního svalu <strong>přivádí krev pouze jediná céva</strong>.</p>
    <p><strong>V jiných svalech</strong> a orgánech k jednomu místu <strong>přivádí krev více cév</strong>, poškození jedné z nich je snadno nahrazeno ostatními a vzniklý <a href="iktus">problém se nemusí vůbec projevit</a>. Zdravá céva má ve stěně sval a je schopna se rozšiřovat nebo zužovat – podle nároků zásobovaného místa.</p>
    <p>Člověk trénovaný pravidelnou zátěží je schopen v případě potřeby několikanásobně zvýšit práci srdce; zrychlením akce srdeční, zvýšením krevního tlaku a zvýšením stažlivosti srdce. Je-li srdeční sval dostatečně zásoben krví, zvýšení srdeční aktivity si člověk ani neuvědomuje, <strong>nemá žádné potíže</strong>.</p>
    <p><strong>Srdeční rytmus</strong> je určován zvláštním uzlíkem, z něhož vychází v určitých intervalech impulzy a stahy srdeční se rozšiřují po srdci systematicky speciálním nervovým <em>převodním systémem</em>.</p>
    <h id="projevy_onemocneni_srdecnich_cev">Projevy onemocnění srdečních cév</h>
    <desc>n/a</desc>
    <p>Srdeční cévy podléhají stárnutí stejně, jako ostatní cévy v těle. Jejich kornatění <em>(ateroskleróza)</em> se vyvíjí:</p>
    <ol>
      <li>změnou cévní výstelky,</li>
      <li>postupným ukládáním tuků,</li>
      <li>snížením roztažitelnosti,</li>
      <li>postupným zužováním až po úplný uzávěr cévy (infarkt).</li>
    </ol>
    <p>Proces <a href="cholesterol">kornatění cév</a> začíná již v dětském věku a v průběhu života se zhoršuje. Jestliže z důvodu kornatění <strong>srdeční sval dostává v daném okamžiku méně krve</strong> než potřebuje, nemoc se projeví pálivou nebo svíravou bolestí za hrudní kostí. Bolest vyzařuje do zad, do krku, do horní končetiny nebo do břicha (podle umístění postiženého ložiska na srdci).</p>
    <p>Potíže mohou samovolně po zklidnění ustat a opět se vrátit při stresu, námaze, nebo jen při přejedení. Tento stav může být dlouhodobý, pak se nazývá <em>angína pectoris</em>.</p>
    <p>Jestliže dojde k (téměř) <strong>úplnému uzávěru některé srdeční cévy</strong>, do určitého okrsku srdečního svalu nepřichází žádná krev. Náhle vzniknou potíže podobné, jako při angíně pectoris, ale intenzivnější. Pak postižená část srdce přestává správně pracovat – <strong>vzniká srdeční infarkt</strong>.</p>
    <h id="zavaznost_infarktu_podle_rozsahu_a_umisteni">Závažnost infarktu podle rozsahu a umístění</h>
    <desc>n/a</desc>
    <p>V případě <strong>postižení malého rozsahu</strong> (například pouze část stěny srdeční) bez postižení převodního systému vzniknou potíže a bolesti, ale stav se může sám upravit. Drobná postižená část srdce sice odumře, ale později <strong>se zahojí jizvou</strong> a na funkci srdce nemusí zůstat žádné následky – jedná se o tzv. <strong>přechozený infarkt</strong>.</p>
    <p>V případě narušení převodního systému bude podle rozsahu a umístění ložiska infarkt závažný a vzniká <strong>porucha rytmu nebo dokonce zástava srdce</strong> během několika sekund.</p>
    <p>V případě <strong>závažného infarktu</strong> se srdeční zástavou může zachránit život <a href="resuscitace-ozivovani">okamžitá resuscitace</a>. Po úspěšné resuscitaci a prokázání infarktu EKG záznamem (záznam infarktem změněné elektrické aktivity srdeční) má pacient šanci dostat se včas k výkonu na specializované pracoviště.</p>
    <p>Dříve než dojde k odumření infarktem ohroženého svalu, může se podařit do postižené cévy zavedenou sondou obnovit průtok krve a <strong>infarkt se vůbec nevyvine</strong>. Výsledkem je vyléčení a návrat do plného zdraví během několika dnů.</p>
    <h id="otazky" var="inputvar-otazky_h">n/a</h>
    <desc var="inputvar-otazky_desc">n/a</desc>
    <ol class="otazky">
      <li>Co znamená nezdravý životní styl?</li>
      <li>Využívá srdeční sval ke své výživě pumpovanou krev nebo má své vlastní cévy?</li>
      <li>K čemu slouží svaly ve stěně cév?</li>
      <li>Čím je způsobena pálivá bolest za hrudní kostí?</li>
      <li>Čím je dáno, že někdo infarkt přechodí bez následků a někdo má vážné potíže?</li>
      <li>Proč je dobře pospíchat při vzniku popsaných potíží s vyhledáním lékařské pomoci?</li>
    </ol>
    <h var="inputvar-odkazy_h" id="odkazy" class="filter">n/a</h>
    <desc var="inputvar-odkazy_desc">n/a</desc>
    <p var="linklist">Seznam odkazů není k dispozici</p>
    <p var="inputvar-taglist" class="toptags">n/a</p>
  </section>  
</body>
