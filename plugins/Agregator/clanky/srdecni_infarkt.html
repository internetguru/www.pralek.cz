<?xml version="1.0" encoding="utf-8"?>
<body data-fbcommentid="1859946404137722" data-type="article" data-image="/files/preview/koutek/srdecni_infarkt/main.jpg" class="docinfo linklist" xml:lang="cs" ns="https://www.pralek.cz">
  <h ctime="2008-05-12" mtime="2020-06-16" data-top="924" author="Jaroslav Pavelka" authorid="jaroslav_pavelka" id="srdecni_infarkt" short="Srdeční infarkt">Rozpoznání a závažnost srdečního infarktu</h>
  <desc kw="srdce, krev, porucha vědomí, cévy, cukrovka, prevence, břicho">Srdeční infarkt neboli <em>infarkt myokardu</em> (česky záhať srdečního svalu) patří mezi civilizační choroby. Rozpoznání infarktu a bezodkladné zahájení masáže srdce zachrání život. Včasné další léčení může vrátit pacienta do plného zdraví.</desc>
  <p class="example">Infarkt postihuje nejčastěji muže ve středním a vyšším věku. Většinou obecně navazuje na <strong>nezdravý životní styl</strong>, což je například <a href="koureni_cigaret">kouření cigaret</a>, nedostatek pohybu, <a href="obezita_a_energie">obezita</a>, <a href="cukrovka">cukrovka</a>, <a href="krevni_tlak">vysoký krevní tlak</a> a stres. Může ale přijít i z „plného zdraví“ u aktivního člověka.</p>
  <section>
    <h id="srdce_cevy">Jak funguje srdce a tepny</h>
    <desc>
      <strong>Srdeční sval <a href="krevni_tlak">pumpuje krev do těla</a></strong>
      . Aby mohl dobře pracovat, musí být sám zásoben dostatečným množstvím okysličené krve. Zvláštní tepny rozvádějí krev srdcem, postupně se větví a ke každému kousku srdečního svalu <strong>přivádí krev pouze jediná tepna</strong>.
    </desc>
    <p><strong>V ostatních svalech</strong> a orgánech k jednomu místu <strong>přivádí krev více tepen</strong>. Poškození jedné z nich je snadno nahrazeno ostatními. Zdravá tepna má ve stěně svalovinu a je schopna se rozšiřovat nebo zužovat – podle nároků zásobovaného místa. Vzniklý <a href="mrtvice">problém se tedy mimo srdce nemusí vůbec projevit</a>.</p>
    <p>Člověk trénovaný pravidelnou zátěží je schopen v případě potřeby několikanásobně zvýšit práci srdce. Toho je schopen za pomocí zrychlení srdeční akce, zvýšení krevního tlaku a zvýšení stažlivosti srdce. Je-li srdeční sval dostatečně zásoben krví, tak si zvýšení srdeční aktivity člověk ani neuvědomuje a nemá žádné potíže.</p>
    <p>Srdeční rytmus je určován zvláštním uzlíkem, z něhož vychází impulzy v určitých intervalech. Srdeční stahy se dále systematicky rozšiřují po srdci speciálním nervovým <em>převodním systémem</em>.</p>
    <h id="projevy_onemocneniv">Projevy onemocnění srdečních cév</h>
    <desc>Srdeční tepny podléhají stárnutí stejně jako ostatní cévy (tepny a žíly) v těle. Proces <a href="cholesterol">kornatění cév</a> začíná již v dětském věku a v průběhu života se zhoršuje. Kornatění cév <em>(ateroskleróza)</em> se vyvíjí:</desc>
    <ol>
      <li>změnou cévní výstelky,</li>
      <li>postupným ukládáním tuků,</li>
      <li>snížením roztažitelnosti a</li>
      <li>postupným zužováním až po úplný uzávěr cévy (pak vzniká infarkt).</li>
    </ol>
    <p>Jestliže z důvodu kornatění <strong>srdeční sval dostává v daném okamžiku méně krve</strong> než potřebuje, nemoc se projeví pálivou nebo svíravou bolestí za hrudní kostí. Bolest vyzařuje do zad, do krku, do horní končetiny nebo do břicha (podle umístění postiženého ložiska na srdci).</p>
    <p class="important">Potíže mohou po zklidnění samovolně ustat a opět se vrátit při stresu, námaze, nebo jen při přejedení. Tento stav může být dlouhodobý, pak se nazývá <em>angína pectoris</em>.</p>
    <p>Jestliže dojde k (téměř) <strong>úplnému uzávěru některé srdeční tepny</strong>, tak do určitého okrsku srdečního svalu nepřichází žádná krev. Náhle vzniknou potíže podobné, jako při angíně pectoris, ale intenzivnější. Postižená část srdce pak přestává správně pracovat – <strong>vzniká srdeční infarkt</strong>.</p>
    <h id="zavaznost_infarktu">Závažnost infarktu podle rozsahu a umístění</h>
    <desc>n/a</desc>
    <p>V případě <strong>postižení malého rozsahu</strong> (například pouze část stěny srdeční) bez postižení převodního systému vzniknou potíže a bolesti, ale stav se může sám upravit. Drobná postižená část srdce sice odumře, ale později <strong>se zahojí jizvou</strong> a na funkci srdce nemusí zůstat žádné následky – jedná se o tzv. <strong>přechozený infarkt</strong>.</p>
    <p class="important">Při narušení převodního systému je podle rozsahu a umístění ložiska infarkt závažný a vzniká <strong>porucha rytmu nebo dokonce zástava srdce</strong> během několika sekund. V případě závažného infarktu se srdeční zástavou může zachránit život <a href="resuscitace-ozivovani">okamžitá resuscitace</a>.</p>
    <p>Po úspěšné resuscitaci a prokázání infarktu EKG vyšetření (záznam infarktem změněné elektrické aktivity srdeční) má pacient šanci dostat se včas k výkonu na specializované pracoviště. Dříve než dojde k odumření infarktem ohroženého svalu, může se podařit do postižené tepny zavedenou sondou obnovit průtok krve a <strong>infarkt se vůbec nemusí vyvinout</strong>. Výsledkem je vyléčení a návrat do plného zdraví během několika dnů.</p>
    <h id="otazky" var="inputvar-otazky_h">n/a</h>
    <desc var="inputvar-otazky_desc">n/a</desc>
    <ol class="otazky">
      <li>Které faktory spojené s životním stylem zvyšují pravděpodobnost vzniku infarktu?</li>
      <li>Proč je zúžení srdeční tepny závažnější než zúžení jakékoli jiné tepny v těle?</li>
      <li>K čemu slouží svaly ve stěně tepen?</li>
      <li>Čím je způsobena pálivá bolest za hrudní kostí?</li>
      <li>Čím je dáno, že někdo infarkt přechodí bez následků a někdo má vážné potíže?</li>
      <li>Proč je dobře pospíchat při vzniku popsaných potíží s vyhledáním lékařské pomoci?</li>
    </ol>
    <h var="inputvar-feedback_h" id="dotace">n/a</h>
    <desc var="inputvar-feedback_desc">n/a</desc>
    <h var="inputvar-odkazy_h" id="odkazy" class="filter">n/a</h>
    <desc var="inputvar-odkazy_desc">n/a</desc>
    <p var="linklist">Seznam odkazů není k dispozici</p>
    <p var="inputvar-taglist" class="taglist">n/a</p>
  </section>
</body>