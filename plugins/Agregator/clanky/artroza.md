
{data-fbcommentid="1859853107480385" data-type="article" data-image="/files/preview/koutek/artroza/main.jpg" class="docinfo linklist" xml:lang="cs" ns="https://www.pralek.cz"}

{ctime="2012-03-18" mtime="2012-03-18" data-top="974" author="Jaroslav Pavelka" id="artroza" short="Artróza"}

# Bolesti kloubů – jak žít s artrózou

<!-- generated attribute kw by user_updatekw.sh on 2021-11-10, do not edit -->

{kw="senioři, bolest, rehabilitace, pohyb, prevence, úraz"}

Klouby se přetěžováním a věkem opotřebovávají. Poškozené klouby bolí, otékají, postupně se deformují a jsou omezeně pohyblivé. Pravidelná a přiměřená zátěž udrží nemoc relativně snesitelnou.

Nejčastější příčinou bolestí kloubů je artróza (také osteoartróza). Jedná se o dlouhodobé onemocnění, které ničí postižený kloub. Každý kloub je tvořen kostmi – kloubní hlavicí, kloubní jamkou. Pro ideální funkci kloubu (minimalizaci tření) jsou kosti pokryty chrupavkou a prostor mezi nimi je vyplněn [kloubním mazem][1].

Zdravá chrupavka je bílá, lesklá a dokonale hladká. Vlivem artrózy chrupavka tyto vlastnosti ztrácí (žloutne, ztenčuje se a přestává být hladká) a kloub začíná při pohybu drhnout. Mění se (chybí nebo přebývá) množství kloubního mazu a následně artróza postihne i kosti tvořící kloub. Tyto změny způsobují bolest, omezení hybnosti, otoky, deformaci a nakonec ztuhlost postiženého kloubu.

{id="vznik_artrozy"}

## Vznik artrózy

n/a

Příčina vzniku artrózy je nejasná, ale jsou známy faktory, které její vznik a vývoj podporují. Jedná se hlavně o **dlouhodobé přetěžování kloubů v kombinaci s opakovanými drobnými úrazy** – mikrotraumaty (nejčastěji při vrcholovém sportu). Jistou roli hraje také rodová dispozice.

Nejčastější důvody přetěžování kloubů jsou:

  1. obezita,
  2. nadměrná opakovaná zátěž vrcholovým sportem nebo jinou nadměrnou fyzickou zátěží,
  3. nesprávné jednostranné pohybové návyky (např. nošení břemene na stále stejné straně),
  4. nepravidelná zátěž (např. netrénovaný člověk absolvuje náročnou tůru).

Artróza je hlavně nemocí stáří, její výskyt přibývá s narůstajícím věkem. Starší lidé mají klouby věkem opotřebované a chrupavka je hůř vyživována. Rovněž závažnost onemocnění (stádium nemoci) se s věkem zhoršuje. Artróza může však vznikat již kolem 20. roku věku.

{class="important"}

Aktivní mladí sportovci si často vůbec neuvědomují, že bolest kloubu nemusí být jen přirozená reakce na sportovní zátěž, ale že se již může jednat o počínající artrózu.

{id="vyvoj\_a\_stadia_artrozy"}

## Vývoj a stádia artrózy

n/a

Původně sametově bílá chrupavka se vlivem artrózy stává v přetěžovaném místě zažloutlou a ztrácí lesk. Takto poškozená chrupavka se postupně ztenčuje a začíná se deformovat. Vzniká defekt chrupavky a tím se odhaluje kost.

V okolí postiženého kloubu se tvoří [kostní výrůstky][2]. Podobné změny vznikají i na přiléhající protější straně kloubu. Pokračuje ničení (destrukce) odhalených kostí a deformace celého (nyní již téměř nepohyblivého) kloubu.

**Dle rentgenového nálezu** na kloubu (nikoli podle klinického stavu pacienta) se artróza dělí na **stádia či stupně**:

  1. zúžení kloubní štěrbiny (v důsledku ztenčování chrupavky);
  2. výraznější zúžení kloubní štěrbiny, lehké nerovnosti kloubních ploch, počínající změny ve struktuře (stavbě) přilehlých kostí;
  3. další zúžení kloubní štěrbiny, tvorba okrajových kostních výrůstků, řídnutí kostí, počínající dutiny ([cysty][3]) v kostech;
  4. úplné vymizení kloubní štěrbiny, zkřivení kloubních konců kostí, splývání cyst a odumírání přilehlých kostí, výrazná deformace celého kloubu.

{class="example"}

Stupně artrózy jsou posuzovány podle rentgenového nálezu a nemusejí tedy přesně korespondovat s klinickým obrazem. Proto člověk s artrózou třetího stupně na tom může být lépe než jiný s artrózou druhého stupně (téhož kloubu).

**Vývoj artrózy lze v počátcích zpomalit pravidelnou přiměřenou zátěží.** V běžném životě jsou potíže v počátcích artrózy snesitelné. Výrazné zhoršení nastává po větší zátěži nebo častěji po určité době nečinnosti. Vždy je třeba bránit přetěžování a mikroúrazům postižených kloubů (doskoky nebo pády na tvrdou podložku, běh po betonu a podobně). V pozdějších stádiích vývoje artrózy je přístup k léčení velmi individuální.

{id="nazvoslovi\_a\_lecba_atrozy"}

## Názvosloví a léčba atrózy

n/a

Artróza _(arthrosis)_ může postihovat kterékoli klouby:

  * artróza kyčle – koxartróza (coxarthrosis),
  * artróza kolena – gonartróza (gonarthrosis),
  * artróza ramenního kloubu – omarthróza (omarthrosis),
  * artróza [meziobratlových kloubů páteře][4] – spondylartróza (spondylarthrosis),
  * artróza loktu, zápěstí, hlezna a kteréhokoli drobného kloubu ruky nebo nohy se označje slovním spojením „artróza“ a „název postiženého kloubu“.

Možnosti léčby atrózy jsou:

  1. redukce hmotnosti je prioritou ve zpomalení vývoje artrózy,
  2. snížení nadměrné zátěže (nutná je trvalá přiměřená fyzická aktivita),
  3. užití [vhodné obuvi][5] (při postižení kloubů dolních končetin),
  4. rehabilitace (rozhýbávání) a používání nejrůznějších opěrných pomůcek,
  5. užití léků brzdících destrukci kloubní chrupavky a podporujících její výživu (v počátcích artrózy),
  6. užití [léků proti bolesti a zánětu][6] – [celkově nebo místně (formou obstřiků)][7],
  7. náhrada kloubu endoprotézou.

{class="important"}

Pro člověka s artrózou nosných kloubů je jízda na kole přijatelnější než chůze, protože redukuje jejich zátěž. Proto někteří staří lidé jízdu na kole před chůzí preferují.

{id="otazky" var="inputvar-otazky_h"}

## n/a

{var="inputvar-otazky_desc"}

n/a

{class="otazky"}

  1. Co je artróza?
  2. Které faktory se podílejí na vzniku artrózy?
  3. Proč trpí artrózou převážně starší lidé?
  4. V jakém věku může artróza začínat?
  5. Jaké jsou možnosti léčení artrózy?

{var="inputvar-feedback_h" id="dotace"}

## n/a

{var="inputvar-feedback_desc"}

n/a

{var="inputvar-odkazy_h" id="odkazy" class="filter"}

## n/a

{var="inputvar-odkazy_desc"}

n/a

{var="linklist"}

Seznam odkazů není k dispozici

{var="inputvar-taglist" class="taglist"}

n/a

 [1]: onemocneni_slach
 [2]: patni_ostruha
 [3]: nezhoubne_nadory
 [4]: bolesti_v_zadech
 [5]: obuv
 [6]: analgetika
 [7]: leky

