
{data-fbcommentid="1859890900809939" data-type="article" data-image="/files/preview/koutek/lekarnicka/main.jpg" class="docinfo linklist" xml:lang="cs" ns="https://www.pralek.cz"}

{ctime="2015-08-13" mtime="2015-08-13" data-top="932" author="Jaroslav Pavelka" short="Lékárnička" id="lekarnicka"}

# Obsah domácí lékárničky

{kw="první pomoc, teplota, poranění, mikroorganizmy, zánět, alergie"}

Domácí lékárnička má obsahovat čisté nástroje, zdravotní materiál a ověřené, majiteli známé léky. Každá domácnost by si měla obsah lékárničky upravit podle svých zkušeností a individuálních potřeb. 

Níže vyjmenované nástroje a základní zdravotní materiál postačí k vybavení domácí lékárničky. Je však vhodné upravit její obsah s ohledem na jednotlivé členy rodiny – na jejich časté nebo dlouhodobé nemoci (např. alergie), aktivity a životní styl. 

Některé součásti domácí lékárničky mohou být použity v domácnosti i k jinému účelu než jen k ošetření úrazu. Pokud při úrazu v lékárničce něco chybí, lze to nahradit použitím autolékárničky – a to i mimo dopravní nehodu (na což se často zapomíná). 

{id="nastroje"}

## Nástroje 

n/a 

Nástroje v lékárničce mají být samozřejmě čisté. Před každým léčebným použitím je třeba je [vydezinfikovat][1] a po použití mechanicky očistit. To platí např. i pro kontaktní teploměr, kde mj. hrozí [přenos plísní][2]. 

Lékařský teploměr 
:   Základní typy teploměrů jsou lihový, rtuťový a digitální. [Teplotu měří][3] v zásadě všechny stejně dobře, jen různě rychle. Nejrychlejší je bezkontaktní digitální teploměr vhodný obzvlášť pro měření teploty malých dětí. 
:   Při opakovaném použití bezkontaktního teploměru se naměřené hodnoty mohou mírně lišit. To je způsobené rozdílnou teplotou měřeného místa na těle (nikoli chybou teploměru). Nejteplejší místo měřené plochy těla je v blízkosti podkožní tepničky. {class="example"}

Pinzeta 
:   K mechanickému odstranění třísek, částeček [nečistot z oděrky][4], [zabodnutého žihadla][5] nebo [přisátého klíštěte][6] poslouží stejně dobře anatomická, kosmetická nebo jiná pinzeta. 

Nůžky 
:   Kvalitní nůžky poslouží k zastřižení zatržené kůžičky nebo nehtu, k upravení obvazu či k rozstřižení překážejících těsných oděvů při závažném úrazu. 

Zubní kartáček 
:   Nepoužitý zubní kartáček v originálním balení výborně poslouží k [vyčištění rány nebo oděrky][4]. Použitý kartáček je pro tyto účely nevhodný. 
:   Kartáček lze rovněž nabídnout k vyčištění zubů nečekané návštěvě. Následně je ale potřeba do lékárničky dokoupit nový. 

{class="important"}

Pokud není k dispozici dezinfekční sprej, je možné provést dezinfekci nástroje sežehnutím nad plamenem. Plamen nesmí být čadící (kvůli sazím) a nástroj se nemá zcela rozžhavit. 

{id="zdravotni_material"}

## Zdravotní materiál 

n/a 

Zdravotní materiál je spotřební. Jeho množství je třeba regulovat podle počtu členů rodiny a podle frekvence jeho užívání. 

Dezinfekce 
:   K chemickému vyčištění oděrky, rány (i jejího okolí) nebo protrženého [puchýře][7] od [mikroorganizmů][1] poslouží nejlépe Betadine roztok (který v ráně neštípe). 
:   Také lze použít dezinfekci zakoupenou v lékárně (běžně ve spreji) – přímo určenou k dezinfekci kůže nebo nástrojů. 

Novikovův roztok 
:   Poloprodyšné [krytí na dobře očištěné oděrky][4] v zelené nebo i bezbarvé formě. 

Obvazy různé velikosti 
:   K obvázání rány kryté sterilní gázou nebo čistým přežehleným kapesníkem postačí nesterilní obvaz. Sterilní obvaz lze použít přímo [na ránu][8] nebo oděrku. 
:   Prošlý sterilní obvaz poslouží velmi dobře jako obvaz nesterilní. {class="example"}

Náplast, náplasťový steh 
:   Různé druhy náplastí je možné zaměňovat. Na některé se však může vyvinout [alergie][9]. S časem přilnavost náplasti klesá. 
:   Na drobné ranky lze použít [náplasťový steh][10], který je možné koupit nebo snadno vytvořit z dobře přiléhající náplasti. 

Elastická obinadla různé velikosti 
:   Elastický obvaz poslouží ke zpevnění [podvrtnutého kotníku][11], k zafixování končetiny při podezření na [zlomeninu][12], k zatažení obvazu při přetrvávajícím krvácení z rány, k zafixování obvazu na hlavě nebo ke stažení narůstajícího [krevního výronu na bérci][13]. 

Sterilní čtverečky _(hydrofilní gáza)_ různých velikostí 
:   Sterilní čtverečky patří na rány, oděrky, [spáleniny][14], prasklé puchýře či omrzliny. 

{class="important"}

Obvazový materiál by se po použití nikdy neměl vracet do lékárničky a to ani po vyprání. Největším nepřítelem obvazového materiálu je vlhkost. Pokud během ošetřování zmokne, je na místě ho nahradit novým. 

{id="leky"}

## Léky 

n/a 

Léky v domácí lékárničce musejí být majiteli dobře známé. Níže uvedené léky by měly být doplněny těmi léky, které členové rodiny opakovaně potřebují (např. léky proti [průjmu][15], proti křečím, na zánět spojivek, na [rýmu][16]). 

Léky proti teplotě a bolesti 
:   Je dobré mít v lékárničce základní léky [proti bolesti a teplotě][17]. Bolest je dobré tlumit až po poznání její příčiny (s výjimkou např. [migrény][18]). [Teplotu][3] snižovat až po nárůstu nejméně o 1 °C oproti normálu. 

Léky proti kašli 
:   Při [kašli][19] a dráždění dýchacích cest v počátku horečnatého onemocnění je dobré [podat léky][20] podporující uvolnění hlenu v průduškách nebo později léky proti dráždivému kašli. 

Léky proti alergii 
:   I když není v rodině žádný alergik, je dobré mít v lékárničce základní lék proti alergii. Alergie totiž může vzniknout kdykoli i z plného zdraví. Kromě toho může být potřeba pomoci s alergickou reakcí kamarádovi či sousedovi. 

Višněvského emulze (hovorově „višňák“) 
:   Protizánětlivá emulze dobře poslouží [k léčbě počínajícího zánětu][21]. 

Oční voda 
:   V případě [poranění nebo poleptání oka][22] (nejčastěji vápnem při zednických pracích) je nutné oko opakovaně vyplachovat. Rovněž při [vniknutí cizího tělíska do oka][23] pomůže opakovaný výplach oko zklidnit. 

Prošlé léky a masti do lékárničky nepatří a je nutné je odevzdat v lékárně. Často se stává, že si majitel ani nevzpomíná, proč některé léky vlastně dostal, proč je neužíval a k čemu měly sloužit. 

{id="mimo\_lekarnicku\_"}

## Mimo lékárničku 

n/a 

V rámci první pomoci mohou být použity i nástroje běžné (denní) potřeby. Vlivem stresu při poskytování první pomoci bývají zejména opomíjeny nůžky, kosmetické pinzety (manikúra), špejle, ušní štětičky, čistící tampóny ba dokonce protialergické léky. 

V mrazáku je dobré mít modrý chladivý gel _(kryoperlóza)_ nebo jeho náhražku – nadrobno nakrájenou zeleninu v plastovém sáčku. Obsah musí být tvárný aby přilnul ke chlazenému místu. Jen tak může dobře posloužit ke chlazení [spáleniny][14] nebo jakéhokoli počínajícího [místního zánětu][21]. 

{id="otazky" var="inputvar-otazky_h"}

## n/a 

{var="inputvar-otazky_desc"}

n/a 

{class="otazky"}

  1. Kterým teploměrem lze nejrychleji změřit teplotu? 
  2. Proč je Betadine roztok vhodnou dezinfekcí do domácí lékárničky? 
  3. K čemu může posloužit prošlý sterilní obvaz? 
  4. Proč mít v lékárničce lék proti alergii, a to i pokud v domácnosti není žádný alergik? 
  5. Jak se správně likvidují prošlé léky? 

{var="inputvar-feedback_h" id="dotace"}

## n/a 

{var="inputvar-feedback_desc"}

n/a 

{var="inputvar-odkazy_h" id="odkazy" class="filter"}

## n/a 

{var="inputvar-odkazy_desc"}

n/a 

{var="linklist"}

Seznam odkazů není k dispozici 

{var="inputvar-taglist" class="taglist"}

n/a

 [1]: bakterie
 [2]: plisne_kuze
 [3]: teplota
 [4]: odreniny_neboli_oderky
 [5]: jedovate_zvire
 [6]: prisate_kliste
 [7]: osetreni_puchyre
 [8]: zavazna_poraneni
 [9]: alergie
 [10]: naplastovy_steh
 [11]: vyron_kotniku
 [12]: zlomeniny
 [13]: urazove_boule
 [14]: ochlazeni_spaleniny
 [15]: travici_potize
 [16]: ryma
 [17]: analgetika
 [18]: bolesti_hlavy
 [19]: kasel
 [20]: leky
 [21]: stadia_zanetu
 [22]: nalehavost_vysetreni
 [23]: telisko_v_oku

