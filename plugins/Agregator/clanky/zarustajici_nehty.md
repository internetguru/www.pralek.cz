
{data-fbcommentid="1859959790803050" data-type="article" data-image="/files/preview/koutek/zarustajici_nehty/main.jpg" class="docinfo linklist" xml:lang="cs" ns="https://www.pralek.cz"}

{ctime="2009-04-19" mtime="2021-02-03" data-top="985" author="Jaroslav Pavelka" id="zarustajici_nehty" short="Zarůstající nehty"}

# Zarůstající nehty na palcích dolních končetin

{kw="nehet, hygiena, zánět, prevence, teplota, mikroorganizmy, pohyb"}

Zarůstání nehtů je časté bolestivé onemocnění vzniklé špatným zastřižením nehtu doprovázené zánětem. Zarůstáním nehtů trpí nejčastěji starší děti a mladí lidé. Řešením je odstranění zánětu a jeho prevence. K úplnému zhojení dojde až tehdy, když špatně zastřižený nehet doroste na správné místo.

{id="priciny"}

## Příčiny zarůstání nehtů

Příčinou zarůstání nehtů bývá **špatně provedené zastřižení** (toaleta) nebo **výjimečně úraz nehtu** na nohou. Nehty musí být ošetřeny tak, aby tlakem boty nebo vedlejšího prstu nemohl být ostrým rohem nehtu zraňován nehtový val.

{class="important"}

Ostrý roh vznikne nesprávným zapilováním nebo zastřižením okraje nehtu do obloučku odstraněním původního rohu nehtu, který z palce vyčníval. Roh nehtu je tím nesprávně ukryt v nehtovému valu.

Podél nehtu se do poraněného nehtového valu dostávají [mikroorganizmy a vyvíjí se zánět][1]. [Místní zánět][2] je hlavně v začátku velmi bolestivý. Téměř výhradně se jedná o palce nohou, ostatní prsty takto onemocní zřídkakdy. Bolestivost nehtového valu nutí pacienta snažit se ho nůžkami uvolnit. To se ale nedaří a naopak **další zásahy zhoršují situaci a podporují narůstající infekci**.

{id="vyvoj\_a\_projevy"}

## Vývoj a projevy zarůstání nehtů

Zánět začíná bolestí na konci nehtového valu palce a postupně se může rozšířit po celém valu. V případě neléčení může přejít do zánětu celého posledního článku postiženého prstu, a to včetně zánětu pod nehtem a zánětu kosti.

[Projevy zánětu][3] jsou:

  1. zpočátku jen bolestivost (bez jiných projevů zánětu),
  2. následuje zarudnutí, které začíná na konci valu a postupně se rozšiřuje,
  3. [zvýšená teplota][4] v bolestivém místě,
  4. otok a zvětšení celého nehtového valu,
  5. často následuje hnisavá sekrece z oblasti mezi nehtovým valem a nehtem.

Jako komplikace se mohou vyskytnout i celkové známky zánětu se zánětem lymfatické cévy, s horečkou, se [zvětšenými bolestivými lymfatickými uzlinami][5]. Bolestivost je závislá na stádiu zánětu, **pokročilé stádium zánětu bolívá méně**. Onemocnění je dlouhodobé a může trvat měsíce i roky.

{id="reseni\_a\_prevence"}

## Řešení a prevence zarůstajících nehtů

Nejdříve je potřeba zánět potlačit a poté aktivně řešit prevenci, aby se problém nevrátil. Potlačení zánětu se provádí na doporučení lékaře pomocí hypermanganové nebo betadinové koupele, případně vlhkou komůrkou.

Hypermanganová nebo betadinová koupel
:   Ve vlažné vodě s příměsí zvolené desinfekce.
:   Působí protizánětlivě a lze ji provádět svépomocí.
:   Roztok hypermanganu musí být slabě růžový.
:   Při koupeli **je třeba odtlačovat bolestivý nehtový val od nehtu**, aby tam mohla desinfekce proniknout.
:   Koupel je vhodné provádět 2krát denně po dobu asi 2 minut.

Vlhká komůrka
:   Gelová terapie, kterou doporučuje a předepisuje ošetřující lékař.
:   Lze ji použít pouze za určitých podmínek.

Prevence
:   Druhá fáze léčby zarůstajících nehtů je preventivní, až do doby úplného zhojení.
:   Po zklidnění zánětu (po zmírnění bolesti a otoku) následují **koupele v odvaru heřmánku** (Chamomilla).
:   Proces koupele je stejný jako již popsaný včetně odtlačovaní nyní již nebolestivého nehtového valu.
:   Heřmánek podporuje hojení a zároveň blahodárně vysušuje nemocná místa.

Při nezdaru zmíněných metod léčby je v určité fázi zánětu možno přistoupit k operaci, k tzv. **plastice nehtu nebo nehtového valu**.

{class="important"}

Nevhodná manipulace nůžkami pod nehtovým valem vede opakovaně ke [vzplanutí infekce][1] i po opakovaných plastických operacích. **Úplné zhojení zarůstajícího nehtu** nastane tehdy, když okraj nehtu doroste tak daleko, aby nemohlo docházet k dalšímu poraňování nehtového valu.

{id="otazky" var="inputvar-otazky_h"}

## n/a

{var="inputvar-otazky_desc"}

n/a

{class="otazky"}

  1. Jaká je příčina zarůstání nehtu?
  2. Na čem závisí bolestivost zarůstajícího nehtu?
  3. Proč jsou vhodné v počátku onemocnění koupele v dezinfekčním roztoku a později koupele v hojivém roztoku?
  4. Může po zdařilé plastice opět zarůstat nehet?

{var="inputvar-feedback_h" id="dotace"}

## n/a

{var="inputvar-feedback_desc"}

n/a

{var="inputvar-odkazy_h" id="odkazy" class="filter"}

## n/a

{var="inputvar-odkazy_desc"}

n/a

{var="linklist"}

Seznam odkazů není k dispozici

{var="inputvar-taglist" class="taglist"}

n/a

 [1]: bakterie
 [2]: stadia_zanetu
 [3]: vyvoj_zanetu
 [4]: teplota
 [5]: uzliny

